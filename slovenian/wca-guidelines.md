# <wca-title>WCA Smernice

<version>Različica: 1. januar 2024


## Opombe

### WCA Pravilnik

WCA Smernice dopolnjujejo [WCA Pravilnik](regulations:top). Več informacij o WCA najdete v Pravilniku.

### Številčenje

Smernice so oštevilčene na podlagi njim ustreznih pravil. Upoštevajte, da se lahko več smernic nanaša na isto pravilo, nekatere smernice pa se lahko nanašajo na pravila, ki ne obstajajo več.

### Oznake

Zaradi boljše preglednosti je vsaka smernica označena z eno od spodnjih oznak. Upoštevajte, da se te obravnavajo kot dopolnilne informacije in ne kot opis pomembnosti smernice.

- <label>[DODATEK] Dodatne informacije v dopolnitev pravil.
- <label>[POJASNILO] Informacije, ki se nanašajo na morebitna vprašanja o razlagi pravil.
- <label>[OBRAZLOŽITEV] Informacije, ki pojasnjujejo namen pravil.
- <label>[PRIPOROČILO] Kar ni strogo obvezno, vendar naj bi bilo upoštevano, če je mogoče.
- <label>[OPOMNIK] Informacije, ki so lahko obravnavane z drugimi pravili ali smernicami, vendar je njihova ustreznost vredna ponovnega poudarka.
- <label>[PRIMER] Primer uporabe pravila.


## <contents> [Vsebina](guidelines:contents)

<table-of-contents>


## <article-1><officials><officials> 1. člen: Uradne osebe

- 1c+) [POJASNILO] Če je na tekmovanju določenih več WCA delegatov, se "WCA delegat" nanaša na kateregakoli izmed njih. "WCA delegat" se nanaša tudi na vsakogar, ki je na tekmovanju s strani WCA delegata imenovan za izvajanje določenih odgovornosti v njegovem imenu.
- 1c++) [POJASNILO] WCA delegati se lahko udeležijo tekmovanja, brez da bi bili določeni za vlogo WCA delegata tekmovanja. "WCA delegat" se takrat ne nanaša nanje, razen če jih določeni WCA delegat tekmovanja imenuje za določeno odgovornost (glej [smernico 1c+](guidelines:guideline:1c+)).
- 1h+) [PRIPOROČILO] Za tekmovalce v isti skupini naj bi bili uporabljeni enaki mešalni algoritmi. Za tekmovalce v različnih skupinah naj bi bili uporabljeni različni mešalni algoritmi.
- 1h++) [PRIPOROČILO] Vsi poskusi v zadnjem krogu discipline, kot tudi vsi poskusi 3x3x3 optimalno, naj bi imeli za vse tekmovalce enake mešalne algoritme (tj. samo 1 skupino).
- 1h+++) [DODATEK] Tekmovalci lahko zaprosijo, da bi tekmovali v ločeni skupini kroga, ob drugačnem času od načrtovanega. WCA delegat naj bi skrbno preučil poštenost in praktičnost situacije, preden odobri kakršnokoli takšno prošnjo. Zagotoviti mora, da takšni poskusi sledijo [pravilu 9l](regulations:regulation:9l) (tj. začeti se morajo potem, ko vsi tekmovalci končajo svoje poskuse iz kateregakoli prejšnjega kroga iste discipline, in končati preden katerikoli tekmovalec začne poskus kateregakoli naslednjega kroga iste discipline). Tekmovalci, ki zaprosijo za takšno prilagoditev, bi naj pred tekmovanjem kontaktirali organizacijsko ekipo in WCA delegata. Izjema: takšne prilagoditve niso dovoljene za 3x3x3 optimalno, kjer so posebej določene omejene prilagoditve v [smernici E2b++](guidelines:guideline:E2b++).
- 1h1+) [POJASNILO] Mešalci in sodniki naj bi mešali ali sodili drugim tekmovalcem v svoji skupini samo, če je to pomembno za logistiko tekmovanja.
- 1h1++) [POJASNILO] Pri 3x3x3 optimalno sodniki lahko sodijo tekmovalcem v svoji skupini preden končajo s svojim poskusom (tj. med tem ko tekmujejo).


## <article-2><competitors><competitors> 2. člen: Tekmovalci

- 2c+) [DODATEK] Tekmovalci, ki se registrirajo prvič, morajo pri registraciji uporabiti svoje pravo ime ali ime, s katerim želijo biti nazivani v resničnem življenju. Priimek mora biti njihov pravi priimek.
- 2c2+) [POJASNILO] WCA profil je zbirka podatkov, povezanih s tekmovalcem. Vključuje njegove osebne podatke (ime, regijo zastopanja, spol in datum rojstva), ter vse njegove rezultate na uradnih WCA tekmovanjih.
- 2d+) [DODATEK] Datum rojstva in kontaktni podatki naj bi bili še posebej zavarovani.
- 2d++) [PRIPOROČILO] Če tretja oseba (npr. novinar) prosi organizacijsko ekipo, da vzpostavi stik z določenim tekmovalcem, naj bi organizacijska ekipa najprej vprašala tekmovalca za soglasje.
- 2e+) [POJASNILO] Če ima tekmovalec več državljanstev, lahko na svojem prvem tekmovanju izbere regijo, ki jo bo zastopal.
- 2e++) [DODATEK] WCA delegat naj bi z dokumenti (npr. potnim listom) prav tako preveril ime in datum rojstva vsakega novega tekmovalca na njihovem prvem tekmovanju.
- 2e3+) [POJASNILO] Tekmovalci brez državljanstva nimajo državnih rekordov in državnih uvrstitev, niti celinskih rekordov in celinskih uvrstitev.
- 2i+) [DODATEK] Čeprav tekmovalec lahko vzame štoparico za ogled trenutnega časa (če nima pokritih oči), ne sme zagnati, ustaviti, začasno ustaviti ali kako drugače posegati v merjenje časa štoparice.
- 2i++) [DODATEK] Organizacijska ekipa lahko tekmovalcu priskrbi neuradno štoparico za spremljanje pretečenega časa (zagnano skupaj z glavno štoparico), v tem primeru pa tekmovalcu ni dovoljeno dotikanje uradne štoparice.
- 2i+++) [OPOMNIK] Bluetooth uganke veljajo za elektronske naprave.
- 2i++++) [POJASNILO] Upošteva se, da tekmovalec uporablja elektronsko napravo le, če ji namenja posebno pozornost.
- 2i+++++) [PRIMER] Primeri, ki se ne upoštevajo za uporabo elektronske naprave: premikanje kamere, obračanje telefona, nošenje pametne ure.
- 2i++++++) [PRIMER] Primeri uporabe elektronske naprave: pritisk na gumb kamere, preverjanje sporočila na telefonu ali pametni uri.
- 2i1b+) [POJASNILO] To vključuje ustrezne naprave, ki so izklopljene ali nepovezane na vir.
- 2i1c+) [POJASNILO] Elektronski grelniki rok se upoštevajo kot elektronske naprave, zato niso dovoljeni med predogledom in reševanjem, medtem ko se neelektronski grelniki rok lahko uporabljajo kadarkoli med poskusom.
- 2i2+) [POJASNILO] Tekmovalec lahko drži ali nosi kamero kjerkoli, dokler ne vidi prenosa kamere v živo.
- 2j2+) [PRIMER] Na primer da je tekmovalec diskvalificiran iz discipline, ker se v finalnem krogu ni pravočasno pojavil, potem ostanejo njegovi rezultati v prejšnjih krogih veljavni.
- 2j2++) [PRIMER] Če WCA delegat diskvalificira tekmovalca med njegovim tretjim poskusom v krogu, so diskvalificirani samo tretji poskus in vsi nadaljnji poskusi v tem disciplini, tudi če so se okoliščine, ki so povzročile diskvalifikacijo, zgodile pred tem poskusom.
- 2k6+) [POJASNILO] WCA delegati naj bi po svoji presoji sprejeli odločitev le, da bi preprečili tekmovalcem resno škoditi tekmovanju (npr. izguba časa ali virov tekmovanja). Tekmovalci naj ne bi bili diskvalificirani zaradi "slabega" rezultata, kadar tekmujejo po svojih najboljših močeh.
- 2s+) [OPOMNIK] Posebne prilagoditve morajo biti zabeležene v delegatskem poročilu.
- 2s++) [PRIMER] Tekmovalcem, ki jim okoliščine (npr. vera) ne dopuščajo tekmovanja na določen datum ali uro, se lahko dovoli tekmovanje ob drugem času po presoji WCA delegata. WCA delegat naj bi upošteval razpoložljivost virov tekmovanja, ko dovoli takšne zahteve. To vključuje možnost začasnega tekmovanja v naslednjih krogih, preden so prejšnji krogi končani.
- 2s+++) [PRIMER] Tekmovalec, ki ne more uporabiti katere izmed svojih rok za zagon merilnika časa, lahko prejme sodnikovo pomoč pri zagonu in zaustavitvi merilnika. Ali pa tekmovalec, ki ne sliši, lahko prejme opozorila o času predogleda na drugačen način.
- 2s1+) [PRIMER] Primeri takšnih prilagoditev vključujejo: slep tekmovalec uporablja drugo roko za otip koščkov pri 3x3x3 enoročno, ali pa uporablja drugo uganko s posebnimi koščki med fazo pomnjenja pri 3x3x3 slepo.
- 2u1+) [DODATEK] Tekmovalec lahko tekmuje samo po presoji WCA delegata. WCA delegat mora skrbno razmisliti o pravičnosti dovolitve.


## <article-3><puzzles><puzzles> 3. člen: Uganke

- 3a+) [POJASNILO] Tekmovalci lahko uporabljajo uganke katerekoli razumne velikosti, po presoji WCA delegata.
- 3a++) [DODATEK] Privzeto naj bi tekmovalec uporabil isto uganko za vse zaporedne poskuse v krogu hitrostnega reševanja. Tekmovalec lahko zamenja uganko med različnimi poskusi, po presoji sodnika ali WCA delegata.
- 3a+++) [POJASNILO] Za uporabo na tekmovanju si tekmovalci lahko zasebno izposodijo uganke od drugih tekmovalcev.
- 3a1+) [POJASNILO] Tekmovalci so lahko diskvalificirani, če nimajo pripravljene uganke za oddajo v mešanje kmalu po tem, ko so poklicani (npr. če so nameravali uporabiti uganko, katero trenutno uporablja drug tekmovalec in zato takrat ne morejo oddati uganke).
- 3d1b+) [POJASNILO] Ni nujno, da so vzorci na vseh ploskvah, lahko so samo na tistih, kjer tekmovalec ne more ločiti barv. Koščki ne smejo imeti nobenih lastnosti (tekstur, nepravilnosti vzorca), ki bi jih bistveno razlikovale od podobnih koščkov.
- 3h+) [POJASNILO] Uganke so lahko notranje izboljšane z brušenjem, mazanjem ali modifikacijami, ki izboljšajo stabilnost (npr. magneti).
- 3h++) [PRIMER] Primeri nedovoljenih modifikacij vključujejo: možne so nove poteze, običajne poteze so onemogočene, vidnih je več koščkov ali plasti, vidne so barve na hrbtni strani uganke, poteze se izvajajo samodejno, uganke imajo več/različna rešena stanja.
- 3h2++) [POJASNILO] Uganke brez nalepk, ki se bistveno razlikujejo od večine takšnih masovno proizvedenih ugank, so dovoljene samo po presoji WCA delegata.
- 3h2a+) [DODATEK] Primeri prozornih delov, ki ne razkrivajo več informacij o stanju na uganki: notranji deli mehanizma uganke, prozorna ohišja Clocka.
- 3j++) [PRIMER] Za [pravilo 3j](regulations:regulation:3j) je na voljo [slikovni vodič](https://drive.google.com/file/d/1m6THsA8fXRN7QFM4ApJbm6eVODKGbMLx/view).
- 3k2+) [DODATEK] WCA delegat naj ne uporabi navedenih izjem v kolikor presodi, da je tekmovalec namenoma poskušal uporabiti neustrezno uganko.
- 3k2b+) [POJASNILO] Če se med potekom poskusa Več 3x3x3 kock slepo ugotovi neustrezna uganka, se uganka ne sme zamenjati ali odstraniti iz poskusa, ampak se mora šteti kot nerešena, v kolikor ni diskvalificiran celoten poskus.
- 3k2b++) [PRIMER] Predpostavimo, da tekmovalec poskuša rešiti 10 ugank in jih uspešno reši 8. Če se ugotovi, da dve rešeni uganki in ena nerešena uganka niso ustrezni, se po presoji WCA delegata upošteva, da ima tekmovalec rezultat s 6 rešenimi ugankami od 10 (namesto DNF).
- 3l+) [DODATEK] Logotipi lahko imajo kakršenkoli primeren dizajn, ki ne daje prednosti pri opazovanju (npr. šifrirane informacije, ki bi se lahko uporabile za goljufanje), barvni del pa pusti jasno prepoznaven. Nekonvencionalni logotipi so dovoljeni samo po presoji WCA delegata.
- 3l++) [POJASNILO] V preteklosti so bile uganke z logotipi dovoljene za discipline slepega reševanja. Za te discipline takšne uganke niso več dovoljene.
- 3l1+) [POJASNILO] Na ugankah NxNxN se kot srednji košček šteje katerikoli enobarvni košček. Na primer, 5x5x5 kocka ima 9 srednjih koščkov na vsaki ploskvi.


## <article-4><scrambling><scrambling> 4. člen: Mešanje

- 4b1+) [OPOMNIK] WCA delegat ne sme nikoli z namenom filtriranja ponovno generirati mešalnih algoritmov, da bi tako nadomestil prejšnje. Na primer, ni dovoljeno pogledati mešalnih algoritmov za tekmovanje ter ponovno ustvariti celotnega kompleta, da bi s tem ustvarili "pravičnejše" mešalne algoritme.
- 4b2+) [POJASNILO] Na splošno naj bi med tekmovanjem vsi uradni mešalni algoritmi ostali tajni in bili objavljeni skupaj po koncu tekmovanja. V nekaterih primerih (npr. svetovni rekordi) morda želi organizacijska ekipa izdati določene mešalne algoritme prej, po koncu skupine.
- 4b2++) [DODATEK] Organizatorji tekmovanja naj bi zagotovili, da so mešalci, mešalni algoritmi in delno ali v celoti premešane uganke vizualno izolirani od tekmovalcev (glej [pravilo A2c](regulations:regulation:A2c)). Na primer, mešalci so lahko nameščeni za steno ali pa se lahko uporabi dovolj visoka pregrada (npr. kartonska pregrada, nameščena ob robu mize, kjer mešalci sedijo), tako da tekmovalci ne morejo videti ugank, ko mešalci izvajajo mešalne algoritme.
- 4b4+) [POJASNILO] Vsi poskusi, ki so začeti znotraj časovnega okvira, sledijo standardnemu postopku reševanja (tj. niso ustavljeni, ko se izteče časovni okvir ustreznega mešanega algoritma).
- 4d+) [POJASNILO] Nekatere uganke imajo standardno barvno shemo, le da je bela ploskev nadomeščena s črno. V tem primeru je črna najtemnejša barva in ne sme biti obravnavana kot bela.
- 4d++) [DODATEK] Dovoljeno je, da uganka spremeni svojo orientacijo, ko se prenese od mešalcev na tekmovalno postajo, če pri tem nihče ne poskuša vplivati na naključnost orientacije (glej [pravilo A2e1](regulations:regulation:A2e1)).
- 4f+) [PRIPOROČILO] WCA delegat naj bi vnaprej ustvaril dovolj mešanih algoritmov za celotno tekmovanje, vključno z rezervnimi mešanimi algoritmi za dodatne poskuse.
- 4f++) [OPOMNIK] V kolikor WCA delegat med tekmovanjem ustvari kakršnekoli dodatne mešalne algoritme, jih mora shraniti.
- 4g+) [PRIPOROČILO] Pri reševanju Več kock slepo mora mešalec po mešanju vseh kock preveriti, da ni podvojenih premešanih ugank.
- 4g1b+) [POJASNILO] Pri 5x5x5 slepo morajo biti napačna stanja uganke vedno popravljena.
- 4g1b++) [PRIPOROČILO] WCA delegat naj bi uporabil strožje kriterije, kadar odloča o tem, ali je potrebno popraviti napačna stanja uganke pri 5x5x5 kocki.


## <article-5><puzzle-defects><puzzledefects> 5. člen: Okvare ugank

- 5b+) [DODATEK] Tekmovalcu ni dovoljeno namerno povzročiti okvare uganke, razen če popravlja prejšnjo okvaro (glej [pravilo 5b3b](regulations:regulation:5b3b) in [pravilo 5b3c](regulations:regulation:5b3c)). Primeri namernega povzročanja okvar ugank: odstranjevanje pritrjenega kapice centra, vrtenje kotnega dela, odstranjevanje nalepke.
- 5b5+) [PRIMER] Primeri fizično ločenih delov, ki rezultirajo v rešeno stanje uganke: ena kapica centra pri 3x3x3, en košček centra pri veliki kocki, notranji košček velike kocke.
- 5b5++) [PRIMER] Primeri fizično ločenih delov, ki rezultirajo v DNF: dve kapici centrov pri 3x3x3, dva koščka centra pri veliki kocki, robni košček (rob) pri 3x3x3, robni košček ("krilo") pri 4x4x4, kakršnakoli kombinacija dveh koščkov, ki imata oba obarvan del.
- 5b5f+) [PRIMER] Za [pravilo 5b5f](regulations:regulation:5b5f) je na voljo [slikovni vodič](https://drive.google.com/file/d/15XszaCGNvy3Dk6X6qERzZWZaDH1RH04z/view).
- 5b5f++) [PRIMER] Zavrten rob pri 4x4x4 ("krilo") se upošteva kot rešen.
- 5b5f+++) [PRIMER] Prizadet kot na način, da je zavrten na svojem mestu, se upošteva za pritrjenega v veljavnem položaju, vendar takšen položaj ne še pomeni, da je košček rešen.
- 5c+) [OPOMNIK] Če se tekmovalcu zgodi okvara uganke, mu to ne zagotavlja pravice do dodatnega poskusa.


## <article-7><environment><environment> 7. člen: Okolica

- 7f1a+) [POJASNILO] Podlaga polne velikosti naj bi imela mere vsaj 30 cm (od levega do desnega roba) in 25 cm (od sprednjega do zadnjega roba).
- 7h2+) [DODATEK] Tekmovalci v čakalnem prostoru, ki čakajo med poskusi, ne bi smeli videti ugank tekmovalcev na odru.


## <article-9><events><events> 9. člen: Discipline

- 9b+) [DODATEK] Pri disciplinah z več krogi, naj bi bil vsak nadaljnji krog po prvem (še posebej finalni krog) formata "Povprečje 5" ali "Povprečje 3", če je eden izmed teh veljaven format discipline.
- 9b++) [DODATEK] Discipline, ki niso navedene v [pravilu 9b](regulations:regulation:9b), se lahko izvajajo med tekmovanjem, vendar bodo veljale za neuradne in zato ne bodo vključene v uradne rezultate tekmovanja.
- 9b3b+) [POJASNILO] Statistika "Povprečje 3" ne vpliva na uvrstitev tekmovalca v krogu formata "Najboljši od 3" (ki temelji na najboljšem rezultatu). WCA ga vodi izven tekmovalnega formata.
- 9f1+) [PRIMER] Če merilnik pri reševanju prikaže 12,678, je zabeležen čas 12,67 (izpustijo se vse decimalke po stotinki sekunde). Sodnik lahko zapiše celoten prikazan čas na tekmovalni listek (in ohrani natančnost pri izračunu kazni), dokler ga zapisnikar pravilno skrajša pri vnašanju rezultatov.
- 9f2+) [DODATEK] Pri Več 3x3x3 kock slepo naj bi sodnik zabeležil število rešenih ugank, število vseh ugank v poskusu in končni čas. Na primer, če tekmovalec uspešno reši 3 kocke od 5 poskušanih v 40 minutah in 30 sekundah, naj bi sodnik zapisal 3/5 40:30.
- 9f4+) [POJASNILO] Rezultat poskusa naj bi bil DNF, če je tekmovalec začel poskus s potrditvijo pripravljenosti (glej [pravilo A3b2](regulations:regulation:A3b2)), vendar je bil poskus diskvalificiran.
- 9f5+) [POJASNILO] Rezultat poskusa je DNS, če je bil tekmovalec upravičen do poskusa, a ga ni začel (glej [pravilo A3b2](regulations:regulation:A3b2)). Če se tekmovalec ni kvalificiral za poskus (npr. ni dosegel meje odreza), za tisti poskus nima rezultata.
- 9p2+) [POJASNILO] Rezultat se nanaša na najboljši poskus ali povprečje, ki določa razvrstitev v ustreznem krogu.
- 9q+) [PRIPOROČILO] Discipline in tekmovalni krogi naj bi imeli vsaj 2 tekmovalca.
- 9t+) [OBRAZLOŽITEV] Zaradi [9t1](regulations:regulation:9t1) in [9t2](regulations:regulation:9t2) lahko krogi izgledajo, kot da niso v skladu z [9p1](regulations:regulation:9p1), [9m1](regulations:regulation:9m1), [9m2](regulations:regulation:9m2) ali [9m3](regulations:regulation:9m3). Vendar pa bi spremembe v skladu s temi pravili vplivale na nedolžne tekmovalce, zato morajo njihovi rezultati ostati enaki.
- 9t++) [DODATEK] Če pride do spremembe rezultatov med tekmovanjem, je potrebno upoštevati tudi to pravilo. V tem primeru je potrebno upoštevati tudi [9t1](regulations:regulation:9t1), [9t2](regulations:regulation:9t2) in [9t3](regulations:regulation:9t3), po presoji WCA delegata.
- 9t3+) [PRIMER] Predpostavimo, da ima tekmovalec A povprečje 10,00 in tekmovalec B povprečje 10,05 v prvem krogu discipline, tako da tekmovalec A napreduje v finalni krog, B pa ne. Če se kasneje odkrije napaka pri vnašanju rezultatov in ima tekmovalec B dejansko povprečje 9,95 (in bi moral napredovati namesto A), tekmovalec A obdrži svoje rezultate v finalnem krogu.
- 9u+) [DODATEK] Pri tekmovanjih z več fizično ločenimi lokacijami (npr. hkratna tekmovanja 3x3x3 optimalno) morajo biti na vseh lokacijah izpolnjene vse zahteve, da se tekmovanje upošteva za končano.
- 9u2+) [PRIPOROČILO] WCA delegat naj bi razglasil konec tekmovanja (npr. pred podelitvijo nagrad).
- 9u2b+) [DODATEK] Koledarski datum konca tekmovanja je določen po lokalnem času za kraj tekmovanja.


## <article-10><solved-state><solvedstate> 10. člen: Rešeno stanje

- 10e1+) [POJASNILO] Pri Square-1 se zaradi lastnosti spreminjanja oblike uganke, metrika za neporavnanost opredeljena v [pravilu 10f4](regulations:regulation:10f4), razlikuje od metrike za zapis, katero uporablja mešalni program in je opredeljena v [pravilu 12c4](regulations:regulation:12c4).
- 10f+) [OBRAZLOŽITEV] Meje odstopanja so izbrane tako, da pomenijo naravno mejo med določenim stanjem uganke (brez kazni) in eno potezo oddaljenim stanjem.
- 10f4+) [POJASNILO] Pri štetju potez v primeru odstopanj na koncu reševanja, se X in Y upoštevata ločeno. Primer: (5, 1) velja za eno neporavnanost, (5, 5) velja za dve neporavnanosti.
- 10h1+) [DODATEK] Na rešeno stanje Clocka ne vplivajo zrahljane ali odpadle kapice na gumbih.


## <article-11><incidents><incidents> 11. člen: Incidenti

- 11e+) [POJASNILO] Ker ni zagotovljena uspešnost podane pritožbe, lahko tekmovalec med pritožbo še naprej pusti teči čas na merilniku in po potrebi nadaljuje reševanje.
- 11e++) [PRIPOROČILO] WCA delegat naj bi zabeležil razlog(-e) za odobren dodatni poskus (npr. na zadnji strani tekmovalnega listka).
- 11e+++) [PRIPOROČILO] WCA delegat naj bi uporabil strožji kriterij, kadar odobri dodatni poskus po že končanem reševanju. Dodatni poskus naj bi bil odobren le v izrednih okoliščinah.
- 11e++++) [OPOMNIK] Poskus je končan, ko tekmovalec preveri zabeležen rezultat in se podpiše na tekmovalni listek (glej [pravilo A7c](regulations:regulation:A7c)).
- 11e+++++) [DODATEK] Če WCA delegat med tekmovanjem nima časa raziskati te pritožbe, naj bi tekmovalcu odobril začasni dodatni poskus.
- 11e++++++) [DODATEK] Za dodatni poskus se šteje, da je bil opravljen v času prvotnega reševanja. Na primer, če je bil krog na sporedu 21. januarja in tekmovalec prejme dodatni poskus 22. januarja, se reševanje dodatnega poskusa šteje za opravljeno 21. januarja.
- 11e+++++++) [PRIPOROČILO] Če je dodatni poskus za krog dodeljen po tem, ko je končan že nadaljnji krog in dodatni poskus povzroči napredovanje tekmovalca v naslednji krog, tekmovalec naj ne bi tekmoval v naslednjem krogu, po presoji WCA delegata.
- 11e1+) [OPOMNIK] Dodatni poskus mora biti premešan z uporabo nespremenjenega mešalnega algoritma, ustvarjenega z uradnim mešalnim programom (glej [pravilo 4f](regulations:regulation:4f), [smernica 4f+](guidelines:guideline:4f+)).
- 11e2+) [DODATEK] Če dodatni poskus sam ponovno zahteva nov dodatni poskus, naj bi tekmovalec nadaljeval z dodatnimi poskusi tako dolgo, dokler veljavni poskus ne nadomesti prvotno oštevilčenega poskusa.
- 11e2++) [PRIMER] Predpostavimo, da je tekmovalec upravičen do 5 redno oštevilčenih poskusov, pri čemer poskus številka 2 zahteva dodatni poskus. Tekmovalec naj bi izvajal dodatne poskuse, dokler ni veljavnega dodatnega poskusa za zamenjavo št. 2. Če pozneje drug poskus prav tako zahteva dodatne poskuse, naj bi tekmovalec nadaljeval na podoben način kot pri poskusu št. 2.


## <article-12><notation><notation> 12. člen: Notacija

- 12a2+) [POJASNILO] Na primer, tako Rw kot 2Rw sta veljavna zapisa za isto fizično potezo na 3x3x3 kocki. 1Rw ni veljaven zapis za nobeno NxNxN kocko in 3Rw ni veljaven zapis za 2x2x2 kocko ali 3x3x3 kocko (toda 3Rw je veljaven zapis za 4x4x4 kocko in večje NxNxN kocke).
- 12g2+) [OPOMNIK] Za spremembo stanja gumbov v predogledu je bila v preteklosti kazen DNF. To zdaj ne velja več.
- 12i+) [POJASNILO] Rotacije ne spremenijo stanja uganke.


## <article-A><speedsolving><speedsolving> Člen A: Hitrostno reševanje

- A1a+) [POJASNILO] Če sta uporabljeni obe omejitvi, časovna omejitev na poskus ne sme biti višja od skupne časovne omejitve.
- A1a2+) [DODATEK] V primeru skupne časovne omejitve, pri rezultatih DNF sodnik na tekmovalni listek v oklepajih zapiše izmerjen čas, npr. "DNF (1:02,27)".
- A1a2++) [PRIMER] Če ima krog samo skupno časovno omejitev 30 minut in sta tekmovalčeva rezultata prvih dveh poskusov 6:00 in DNF (10:00), potem je časovna omejitev za tretji poskus 30:00 - 6:00 - 10:00 = 14:00. V posebnem primeru upoštevajte, da se upošteva samo končni rezultat poskusa. Zato v tem primeru tretji poskus z izmerjenim časom 13:59 brez kazni izpolnjuje časovno omejitev, saj je končni rezultat 13:59 (glej [pravilo 9f2](regulations:regulation:9f2)), medtem ko tretji poskus z rezultatom 13:59 + 2 = 14:01 ne izpolnjuje časovne omejitve.
- A1a2+++) [DODATEK] Če rezultat poskusa ni na voljo (npr. ponastavljen merilnik časa), naj bi se sodnik posvetoval z WCA delegatom in ocenil čas, ki je bil porabljen za poskus. Ta ocena se upošteva za časovno omejitev, vendar se ne sme uporabiti kot osnova za uradni rezultat posameznega poskusa.
- A1a2++++) [PRIMER] Če ima krog skupno časovno omejitev 20 minut in časovno omejitev na poskus 8 minut, ter sta tekmovalčeva rezultata prvih dveh poskusov 7:00 in 7:30, potem je časovna omejitev za tretji poskus nižji čas izmed 5:30 (izračunano kot 20:00 - 7:00 - 7:30 = 5:30) in 8:00, tj. 5:30.
- A1a2+++++) [POJASNILO] Če tekmovalec doseže skupno časovno omejitev, se rezultat za vsak njegov preostali poskus v krogu zabeleži kot DNS (Did Not Start).
- A1a2++++++) [POJASNILO] Če se skupna časovna omejitev uporablja za kombinacijo krogov različnih disciplin, pomeni vrstni red izvajanja poskusov tudi vrstni red, v katerem se ti poskusi štejejo v skupno časovno omejitev.
- A1a3+) [OPOMNIK] Organizacijska ekipa in WCA delegat se morata zavedati, da časovne omejitve vplivajo na strategije tekmovalcev (npr. hitenje v prvih dveh poskusih v upanju, da bodo dosegli mejo odreza v formatu kroga z odrezom) in da lahko spreminjanje časovnih omejitev po začetku kroga neupravičeno postavi nekatere tekmovalce v slabši položaj.
- A1a4+) [OPOMNIK] Če je bilo tekmovalcu pomotoma dovoljeno prekoračiti časovno omejitev, mora biti časovna omejitev uveljavljena naknadno, o čemer naj bi bili obveščeni sodnik, tekmovalec in WCA delegat (glej [pravilo 1g2](regulations:regulation:1g2)). Sodniki se morajo vedno zavedati časovne omejitve trenutnega poskusa (ki je lahko odvisna od prejšnjih poskusov, v primeru skupne časovne omejitve).
- A2c1+) [OPOMNIK] V preteklosti so se za pokrivanje ugank uporabljali tekmovalni listki, medtem ko so nekatere strani ostale vidne. To ni več dovoljeno.
- A2d1+) [DODATEK] Če se morebiten manjkajoč podpis mešalca ugotovi pred poskusom, naj bi bila uganka nemudoma vrnjena k mešalcem v preverjanje in ustrezen podpis.
- A2d1++) [DODATEK] Poskus ne sme biti diskvalificiran samo zaradi manjkajočega podpisa mešalca. Če se manjkajoč podpis mešalca ugotovi po začetku poskusa, mora sodnik dovoliti nadaljevanje poskusa (če je ta še v teku), WCA delegat pa naj bi dovolil priznanje rezultata. Vendar pa WCA delegat lahko nadomesti poskus z dodatnim poskusom, če ima razlog (razen manjkajočega podpisa) za sum, da je bilo mešanje napačno.
- A2d1+++) [OPOMNIK] Čeprav lahko WCA delegat dovoli upoštevanje več posameznih poskusov z manjkajočimi podpisi mešalcev, mora zagotoviti, da manjkajoči podpisi mešalcev ne postanejo prepogosti.
- A3c3+) [POJASNILO] Tekmovalec lahko ponastavi merilnik časa pred ali med fazo predogleda, če sodnik tega pomotoma ne stori. Vendar pa je odgovornost sodnika, da poskrbi za ponastavljanje merilnika časa (glej [pravilo A3b](regulations:regulation:A3b)). Če tekmovalec nenamerno poskuša začeti reševanje z neponastavljenim merilnikom (tj. tekmovalec opravi predogled, položi roke na merilnik časa Stackmata razumno dolgo, da bi se merilnik normalno zagnal, ter začne premikanje uganke), naj bi se poskus nadomestil z dodatnim poskusom, po presoji WCA delegata.
- A3c3++) [POJASNILO] Tekmovalec ne more "testirati" ali "ponovno zagnati" merilnika časa med predogledom, saj se predogled konča, ko tekmovalec začne z reševanjem (glej [pravilo A4d](regulations:regulation:A4d)). Če tekmovalec ustavi merilnik po tem ko ga je prvič zagnal, se to šteje za konec reševanja (glej [pravilo A6](regulations:regulation:A6)), tudi če to stori v 15 sekundah po začetku predogleda.
- A3c4+) [POJASNILO] Če je bila določena uporaba tankega predmeta v uganki, sodnik ne sme odstraniti predmeta v imenu tekmovalca.
- A3c4++) [POJASNILO] Tekmovalec lahko odstrani predmet med reševanjem, če tega ni storil med predogledom (npr. je pozabil).
- A4d1+) [POJASNILO] Če je predogled trajal natanko 15 sekund (tj. 15.00), mora biti uporabljena časovna kazen (+2 sekundi).
- A4d2+) [POJASNILO] Če je predogled trajal natanko 17 sekund (tj. 17.00), mora biti poskus diskvalificiran (DNF).
- A5b+) [POJASNILO] Med predogledom ali reševanjem uganke se lahko tekmovalec uganke dotakne s katerimkoli delom telesa. Izjema: 3x3x3 enoročno (glej [pravilo C1b](regulations:regulation:C1b)).
- A5b++) [POJASNILO] Če del tekmovalčeve uganke odpade (glej [pravilo 5a](regulations:regulation:5a)), tekmovalec ne sme prositi drugih za pomoč ali informacije pri iskanju odpadlega dela, sodnik pa bi naj poskusil drugim to preprečiti. Če nekdo tekmovalcu pobere odpadli del, ga lahko sodnik ali tekmovalec prosi, naj ga položi na tekmovalno postajo in naj mu ne pomaga več.
- A5b+++) [POJASNILO] WCA delegat naj ne bi odobril tekmovalcu dodatnega poskusa zgolj zaradi tega, ker je nekdo pobral odpadli del tekmovalčeve uganke.
- A6b+) [OBRAZLOŽITEV] Mejna vrednost 0,06 sekunde je bila izbrana zaradi prilagoditve na možnost okvar merilnika časa Stackmat.
- A6e+) [POJASNILO] Če uganka pade tekmovalcu v naročje po ustavitvi merilnika časa, se to šteje za dotikanje uganke.
- A7c+) [DODATEK] Če se izkaže, da je podpisan rezultat s strani tekmovalca nepopoln ali neberljiv, ga je potrebno razlagati na najslabši razumen način (npr. "1:05" se prizna kot 1:05,99, "25.X3" se prizna kot 25,73, če je X nejasnost med 1 ali 7). Glede na to, da merilnik Stackmat prikazuje čas X:0Y.ss kot X:Y.ss, je manjkajoča desetica bolj verjetna kot manjkajoča enica (npr. "1:2,27" se prizna kot 1:02,27). Po presoji zapisnikarja, se lahko od sodnika, ki je podpisal dvoumen rezultat, zahteva pojasnilo zapisanega.
- A7g+) [PRIMER] Primeri incidentov, ki bi lahko tekmovalcu omogočili dodatni poskus zaradi neizkušenosti: ni počakal na zeleno lučko, nepravilen zagon ali ustavitev merilnika časa, prekoračitev časa predogleda zaradi nerazumevanja postopka začetka reševanja, druge časovne kazni zaradi postopka.
- A7g++) [POJASNILO] Posameznih kazni ni mogoče opustiti. Odobriti je potrebno celoten dodatni poskus.
- A7g+++) [PRIPOROČILO] WCA delegat naj bi uporabil strožje kriterije, ko istemu tekmovalcu odobri več kot en dodatni poskus. Če je odobren več kot eden dodatni poskus, naj bi bil zaradi različnih tipov incidentov. Primer: če je WCA delegat tekmovalcu že odobril dodatni poskus, ker ta ni dovolj dolgo čakal na zeleno luč, naj ne bi dodelil še enega dodatnega poskusa, če isti tekmovalec ponovno ne počaka dovolj dolgo na zeleno luč.
- A7g++++) [POJASNILO] Tekmovalec se lahko šteje za neizkušenega, če je nov tekmovalec, če prvič tekmuje v določeni disciplini ali če v določeni disciplini dlje časa ni tekmoval. Neizkušenost mora biti povezana z incidentom.


## <article-B><blindfolded><blindfoldedsolving> Člen B: Slepo reševanje

- B1+) [OPOMNIK] Tekmovalec mora uporabiti uganko brez logotipov (glej [pravilo 3l](regulations:regulation:3l)), tekstur, oznak ali drugih značilnosti, ki bi med sabo razlikovale podobne koščke (glej [pravilo 3k](regulations:regulation:3k)). Temu naj bi se pri slepem reševanju namenilo posebno pozornost.
- B1b+) [PRIPOROČILO] WCA delegat naj bi pred uporabo na tekmovanju preveril preveze za oči.
- B2d+) [DODATEK] Privzeto tekmovalec začne reševanje, ko prvič zažene merilnik časa, potem ko je sodnik nakazal pripravljenost (glej [pravilo B2a](regulations:regulation:B2a)). Če tekmovalec želi preveriti delovanje merilnika časa, mora za to vprašati in dobiti potrditev sodnika, vsakič pred zagonom in ponastavitvijo merilnika v tej fazi. Kazen za zagon in ponastavitev merilnika brez potrditve sodnika: diskvalifikacija poskusa (DNF).
- B2f+) [POJASNILO] Ker tekmovalec začne reševanje z dvigovanjem pokrivala uganke, kazni za zagon merilnika časa in dotikanje pokrivala med začetkom poskusa ne veljajo (glej [pravilo B2b](regulations:regulation:B2b) in [pravilo B2c](regulations:regulation:B2c)).
- B4c+) [DODATEK] Če sodnik pozabi postaviti pregrado ali jo postavi tako, da ta ne onemogoči tekmovalčevega pogleda na uganko, naj bi WCA delegat dodelil dodatni poskus.
- B4c++) [DODATEK] Če WCA delegat ne sumi, da je tekmovalec namerno kršil katerikoli del WCA Pravilnika, lahko prvotni poskus obvelja.


## <article-C><one-handed><onehandedsolving> Člen C: Enoročno reševanje

- C1b+) [POJASNILO] Med predogledom lahko tekmovalec uporablja obe roki.
- C1b++) [POJASNILO] Tekmovalcu ni potrebno uporabiti iste roke za reševanje različnih poskusov v istem krogu.


## <article-E><fewest-moves><fewestmovessolving> Člen E: Optimalno reševanje

- E2a1+) [PRIPOROČILO] Če sodnik najde oddano rešitev, za katero se zdi, da nima podatkov za identifikacijo poskusa, bi naj preveril obe strani papirja.
- E2b+) [POJASNILO] Tekmovalec se lahko odloči predčasno končati poskus, tako da odda rešitev pred časovno omejitvijo.
- E2b++) [DODATEK] Tekmovalec se po presoji WCA delegata lahko pridruži poskusu 3x3x3 optimalno, ko ta že poteka. V tem primeru je njegova časovna omejitev še preostali čas (tj. končati mora, ko drugi tekmovalci dosežejo časovno omejitev 60 minut). Izjema: tekmovalcu se ne sme dovoliti, da se pridruži poskusu 3x3x3 optimalno, če je katerikoli tekmovalec že končal svoj poskus (glej [smernico E2b+](guidelines:guideline:E2b+)), ali če obstaja kakršnokoli drugo tveganje, da bi informacije o mešalnem algoritmu postale znane tekmovalcu, ki želi pridružiti.
- E2c+) [POJASNILO] Čeprav sodnik tekmovalcem predloži standardni list za oddajo rešitve, tekmovalec lahko odda rešitev na drugem listu papirja (upoštevajte, da mora ta drugi list papirja priskrbeti sodnik v skladu s [pravilom E3a](regulations:regulation:E3a).)
- E2c1+) [OBRAZLOŽITEV] Registracijska številka tekmovalca je identifikator (npr. številka), dodeljen tekmovalcu za tekmovanje. Nekatera tekmovanja te uporabljajo za beleženje na tekmovalnih listkih in vnos rezultatov.
- E2c1++) [DODATEK] Če je tekmovalec pozabil napisati podatke za identifikacijo poskusa na tisti papir, ki ga namerava oddati, jih lahko doda pred sodnikom po časovni omejitvi. V tem primeru mora tekmovalec ob oddaji rešitve vprašati sodnika in nato pod njegovim neposrednim nadzorom takoj zapisati podatke za identifikacijo poskusa (brez drugih sprememb). Ko tekmovalec konča z oddajo svoje rešitve (npr. ko jo odda sodniku v roke in sodnik odide do naslednjega tekmovalca, ali ko jo položi na sodnikovo mizo in odide), ne sme več dodajati nobenih informacij. Če tekmovalec karkoli napiše po časovni omejitvi, vendar preden vpraša sodnika, ostane poskus diskvalificiran (DNF).
- E2c1+++) [OBRAZLOŽITEV] Tekmovalcu ni nujno potrebno napisati imena tekmovanja, kroga in zaporedne številke poskusa na svoj oddani list, vendar bo morda to želel, da bi organizacijski ekipi pomagal spremljati oddane rešitve.
- E2c1++++) [DODATEK] Če sodnik najde oddano rešitev brez podatkov za identifikacijo poskusa (npr. med preverjanjem rešitev), naj bi poiskal tekmovalca, ki jo je napisal, da mu dodeli DNF (namesto DNS). Upoštevajte, da tekmovalcu na tej točki ne sme biti dovoljeno zapisati podatkov za identifikacijo poskusa, zato mora prejeti rezultat DNF.
- E2c2+) [PRIMER] Primeri, ki se ne štejejo za eno samo nedvoumno zaporedje potez: več zaporedij rešitev brez natančno označene ene same rešitve, rešitev z dvoumnimi simboli (npr. črka podobna "B" in "R", vendar ni jasno ali je eno ali drugo), rešitev z zvezdicami ali puščicami, ki označujejo poteze, katere je treba izvesti izven zapisanega vrstnega reda (npr. "vstavitve", ki niso zapisane v nizu s preostalim zaporedjem potez, "predhodne poteze", ki niso vključene v zaporedje potez z uporabo veljavne notacije), zaporedje potez, ki v grobem ni zapisano kot niz vrstic v vrstnem redu branja, katera koli razporeditev simbolov, ki je ni mogoče interpretirati kot nedvoumno zaporedje potez. Izjeme pri zgornjih primerih: majhni tipografski popravki (npr. prečrtanje potez in njihov zapis nad vrstico, ki naj bi jo očitno nadomestile, poteze napisane v indeksu ali nadpisu, da se prilegajo med druge poteze).
- E2c2++) [OPOMNIK] V preteklosti so bili za optimalno reševanje dovoljeni zapisi v oklepajih (npr. [r] ali [u2]). Sedaj so dovoljene samo rotacije na osnovi x, y ali z (glej [pravilo 12a4a](regulations:regulation:12a4a)).
- E2c3+) [POJASNILO] Če poteza ni jasno prečrtana in ni jasno, ali je poteza del rešitve, jo mora sodnik obravnavati kot dvoumno zaporedje potez (glej [pravilo E2c2](regulations:regulation:E2c2) in [smernico E2c2+](guidelines:guideline:E2c2+)).
- E2c4+) [POJASNILO] Primeri simbolov ali kombinacij simbolov, ki niso dovoljeni v rešitvah pri 3x3x3 optimalno: M, e, r, Y (velika črka), T, U1, Ui, U3, U-, R++, R2', R'2, L'w, 1R, 2U, 2f, 2-3r, 1Rw, 3Rw, 2-3Rw, rw, Rr, *, →, ⮐, /, ., ?, [r], [r u], [F], &lt;f&gt;, [f]', [f]2, [x], (x), (L), 2(Rw), (U)2, (U)', (R U)', (R U R'), [R, U], [R: U].
- E2e+) [POJASNILO] Tekmovalci ne smejo izpeljati rešitve iz kateregakoli dela mešalnega algoritma in rešitev naj ne bi vsebovala znatnih delov obratnega mešalnega algoritma.
- E2e++) [PRIMER] Primer rešitve, ki bi naj rezultirala v diskvalifikacijo poskusa (DNF): rešitve, ki se začnejo z enakimi 4 ali več potezami kot obratni mešalni algoritem.
- E3d+) [POJASNILO] Nobena štoparica ali ura, ki jo uporablja tekmovalec, ne sme imeti funkcij, ki bi mu lahko pomagale najti rešitev.
- E3d++) [POJASNILO] Tekmovalci naj ne bi upoštevali osebne štoparice ali ure za uradni čas, svojo rešitev morajo oddati, ko sodnik sporoči "KONEC" ("STOP").


## <article-F><clock><clocksolving> Člen F: Reševanje Clocka

- F1+) [OPOMNIK] V preteklosti je moral tekmovalec postaviti uganko na podlago v stoječem položaju. To ni več potrebno.


## <article-H><multiple-blindfolded><multipleblindfoldedsolving> Člen H: Reševanje več kock slepo

- H1+) [DODATEK] Če se med poskusom najde uganka s podvojenim mešalnim algoritmom (enako premešana kot druga), se po presoji WCA delegata uganka lahko ponovno premeša z uporabo drugačnega mešalnega algoritma.
- H1b+) [DODATEK] Tekmovalec se po presoji WCA delegata lahko pridruži poskusu Več kock slepo, ko ta že poteka. V tem primeru je njegova časovna omejitev še preostali čas (tj. končati mora, ko drugi tekmovalci dosežejo časovno omejitev). Izjema: tekmovalcu se ne sme dovoliti, da se pridruži poskusu Več kock slepo, če je katerikoli tekmovalec že končal svoj poskus ali če obstaja kakršnokoli drugo tveganje, da bi informacije o mešalnem algoritmu postale znane tekmovalcu, ki želi pridružiti.
- H1b1+) [OPOMNIK] Poskus ni diskvalificiran zaradi doseganja časovne omejitve, po izjemah pravil pri Več 3x3x3 kock slepo (glej [pravilo A1a4](regulations:regulation:A1a4) in [pravilo A1a5](regulations:regulation:A1a5)).
- H1b1++) [DODATEK] Sodnik lahko tekmovalcu dovoli neuradno nadaljevanje poskusa, vendar mora biti poskus najprej ustavljen in dosojen, popolnoma v skladu s WCA Pravilnikom.
- H1d+) [PRIMER] Primer: Predpostavimo, da tekmovalec poskusi z 10 kockami, ustavi reševanje s časom 59:57 in ima dve časovni kazni. Čas končnega rezultata je 59:57 + 2*2 = 60:01 (glej tudi [pravilo A1a5](regulations:regulation:A1a5)).
- H1d++) [PRIMER] Primer: Predpostavimo, da tekmovalec poskusi z 10 kockami, sodnik ga ustavi pri 60 minutah in ima dve časovni kazni. Čas končnega rezultata je 60:00 + 2*2 = 60:04.

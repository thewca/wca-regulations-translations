# <wca-title>WCA Pravilnik

<version>Različica: 1. junij 2022


## Opombe

### Prevod

Prevod Pravilnika je informativne narave in nima nobenega uradnega statusa, četudi je objavljen na uradni spletni strani WCA.
Če obstaja razlika med prevodom in (trenutno uradno) angleško različico, mora biti uporabljana angleška različica.

### WCA Pravilnik in Smernice

WCA Pravilnik vsebuje celoten sklop pravil, ki veljajo za vsa uradna tekmovanja pod okriljem Svetovne kockarske zveze (World Cube Association).
WCA Pravilnik dopolnjujejo tudi [WCA Smernice](guidelines:top). Pravilnik je obravnavan kot celosten dokument, ob čemer Smernice vsebujejo dodatna pojasnila in obrazložitve.

### Besedišče
Uporaba besed "morati" ("must", "must not"), "naj bi" ("should", "should not") in "lahko" ("may") se ujema z [RFC 2119](https://www.ietf.org/rfc/rfc2119.txt).

### Informacije na spletu
Spletna stran Svetovne kockarske zveze: [www.worldcubeassociation.org](https://www.worldcubeassociation.org/).
Originalni vir WCA Pravilnika: [www.worldcubeassociation.org/regulations](https://www.worldcubeassociation.org/regulations/).
WCA Pravilnik v [PDF formatu](link:pdf).

### Viri
Razvoj WCA Pravilnika in Smernic je javno dostopen na portalu [GitHub](https://github.com/thewca/wca-regulations), javna je tudi razprava na [WCA Forumu](https://forum.worldcubeassociation.org/c/regulations).

### Kontakt
Za vprašanja in povratne informacije se prosim obrnite na [WCA Odbor za pravila (WRC)](mailto:wrc@worldcubeassociation.org).


## <contents> [Vsebina](regulations:contents)

Opomba: Ker se členi in pravila ob morebitnem brisanju ne številčijo ponovno, lahko prihaja do anomalij pri njihovem zaporedju številčenja.

<table-of-contents>


## <article-1><officials><officials> 1. člen: Uradne osebe

- 1a) Tekmovanje mora imeti WCA delegata in organizacijsko ekipo (sestavljeno iz enega ali več posameznikov) z naslednjimi uradnimi osebami: sodniki, mešalci in zapisnikarji.
- 1b) Organizacijska ekipa tekmovanja je odgovorna za logistiko pred, med in po tekmovanju.
- 1c) WCA delegat je odgovoren za zagotavljanje, da tekmovanje poteka v skladu z WCA Pravilnikom ter vsemi veljavnimi WCA politikami in zahtevami. WCA delegat lahko imenuje druge člane organizacijske ekipe za izvajanje določenih odgovornosti v njegovem imenu, vendar je polno odgovoren za izvajanje teh odgovornosti.
- 1e) Vsaka disciplina mora imeti enega ali več sodnikov.
    - 1e1) Sodnik je odgovoren za izvajanje postopka discipline.
        - 1e1a) Sodnik lahko sodi več tekmovalcem hkrati, po presoji WCA delegata, dokler je kot sodnik sposoben zagotoviti, da so ves čas upoštevana vsa pravila WCA Pravilnika.
    - 1e2) Vsak tekmovalec mora biti na voljo za sojenje. Če je od njega zahtevano sojenje, je tekmovalec lahko opravičen samo zaradi primernega razloga (npr. nepoznavanje uganke), po presoji WCA delegata. Kazen: diskvalifikacija iz tekmovanja (glej [pravilo 2k](regulations:regulation:2k)).
- 1f) Vsaka disciplina mora imeti enega ali več mešalcev. Izjema: 3x3x3 optimalno.
    - 1f1) Mešalec uporabi določene mešalne algoritme, da pripravi uganke za poskuse reševanja (glej [pravilo A2](regulations:regulation:A2)).
    - 1f2) Vsak tekmovalec mora biti na voljo za mešanje. Če je od njega zahtevano mešanje, je tekmovalec lahko opravičen samo zaradi primernega razloga (npr. nepoznavanje mešalne notacije), po presoji WCA delegata. Kazen: diskvalifikacija iz tekmovanja (glej [pravilo 2k](regulations:regulation:2k)).
- 1g) Vsaka disciplina mora imeti enega ali več zapisnikarjev.
    - 1g1) Zapisnikar je odgovoren za vnašanje rezultatov.
    - 1g2) Sprememba rezultata na tekmovalnem listu je dovoljena samo po presoji WCA delegata.
- 1h) Tekmovalci v istem krogu discipline lahko tekmujejo v eni skupini ali pa so razdeljeni v več skupin.
    - 1h1) Mešalci in sodniki naj ne bi mešali ali sodili tekmovalcem v isti skupini kroga, v kateri tekmujejo tudi sami, dokler ne končajo vseh svojih poskusov tega kroga. Po presoji WCA delegata lahko mešajo ali sodijo tekmovalcem v svoji skupini, vendar mora organizacijska ekipa zagotoviti, da kot mešalci in sodniki ne morejo videti nobenih mešalnih algoritmov za tiste poskuse, v katerih še niso tekmovali (glej [pravilo 4b2](regulations:regulation:4b2)).
- 1j) Na tekmovanju lahko tekmujejo vse uradne osebe tekmovanja.
- 1k) Uradne osebe lahko opravljajo več vlog (npr. organizacijska ekipa, WCA delegat, sodnik, zapisnikar, mešalec).


## <article-2><competitors><competitors> 2. člen: Tekmovalci

- 2a) Na WCA tekmovanju lahko tekmuje vsak, pod pogojem da:
    - 2a1) upošteva WCA Pravilnik.
    - 2a2) izpolnjuje tekmovalne pogoje, kateri so jasno objavljeni pred tekmovanjem.
    - 2a3) ni suspendiran s strani WCA Uprave.
    - 2a4) upošteva vse razumne varnostne ukrepe, potrebne po mnenju WCA delegata in kateri so jasno objavljeni pred tekmovanjem.
- 2b) Tekmovalci mlajši od 18 let morajo za registracijo in tekmovanje pridobiti soglasje staršev ali skrbnikov.
- 2c) Tekmovalci se registrirajo s posredovanjem vseh podatkov, zahtevanih s strani organizacijske ekipe (vključno z: imenom, državo, datumom rojstva, spolom, kontaktnimi podatki, izbranimi disciplinami).
    - 2c1) Tekmovalec ni upravičen do tekmovanja brez opravljene registracije, kot je določena s strani organizacijske ekipe.
    - 2c2) Tekmovalci povratniki morajo posredovati osebne podatke v skladu z njihovim WCA profilom. Če tekmovalec želi spremeniti ali posodobiti svoje osebne podatke med tekmovanji (npr. sprememba državljanstva, imena ali spola), mora [kontaktirati WCA Ekipo za rezultate](https://www.worldcubeassociation.org/contact/website).
- 2d) Ime tekmovalca, država, spol in rezultati tekmovanja so vodeni kot javni podatki. Vsi ostali osebni podatki so vodeni kot zaupni in se brez soglasja tekmovalca ne smejo razkriti zunanjim organizacijam ali osebam.
- 2e) Tekmovalci morajo zastopati državo, katere imajo državljanstvo. WCA delegat mora na tekmovalčevem prvem tekmovanju preveriti državljanstvo z dokumenti (npr. potnim listom). Če je ugotovljeno, da tekmovalec ni upravičen do zastopanja države, pod katero je registriran, je lahko po odločitvi WCA Uprave retroaktivno diskvalificiran in/ali suspendiran.
    - 2e1) Upravičene države so opredeljene z [WCA seznamom priznanih držav](https://www.worldcubeassociation.org/regulations/countries/).
    - 2e2) Tekmovalci s posodobljenim statusom državljanstva, lahko spremenijo svojo državo zastopanja pred ali na svojem prvem tekmovanju v koledarskem letu. Izjema: če tekmovalec izgubi državljanstvo države, katero je pred tem zastopal, mora spremeniti državo zastopanja pred ali na naslednjem tekmovanju (glej [pravilo 2c2](regulations:regulation:2c2)).
    - 2e3) Tekmovalci brez državljanstva lahko tekmujejo registrirani kot "brez države".
- 2f) Tekmovalci morajo spoštovati pravila prizorišča in se primerno vesti.
- 2g) Tekmovalci morajo biti tiho, kadar so znotraj označenega tekmovalnega prostora. Govorjenje je dovoljeno, vendar mora biti na razumni ravni in stran od tekmovalcev, kateri aktivno tekmujejo.
    - 2g3) Tekmovalci v čakalnem prostoru ne smejo komunicirati med seboj o stanju premešanih ugank v tekočem krogu. Kazen: diskvalifikacija tekmovalca (tekmovalcev) iz tekmovanja, po presoji WCA delegata.
- 2h) Tekmovalci morajo biti na prizorišču tekmovanja popolnoma oblečeni. Po presoji WCA delegata so lahko diskvalificirani iz tekmovanja zaradi neprimernih oblačil.
- 2i) Med predogledom ali reševanjem tekmovalci ne smejo uporabljati elektronskih ali avdio naprav (npr. mobilnih telefonov, MP3 predvajalnikov, diktafonov, dodatne osvetlitve), razen merilnika časa Stackmat in štoparice.
    - 2i1) Po presoji WCA delegata, lahko tekmovalci uporabljajo neelektronske dodatke, ki jim ne dajejo nepoštene prednosti. To vključuje:
        - 2i1a) medicinske in fizične pripomočke, ki jih nosi tekmovalec (npr. očala, opornica za zapestje). Kot izjema pri [pravilu 2i](regulations:regulation:2i) so medicinski dodatki lahko elektronski, če tekmovalec nima ustreznih neelektronskih alternativ (npr. če ima tekmovalec osebni slušni aparat ali srčni spodbujevalnik).
        - 2i1b) ušesne čepke in glušnike (vendar ne elektronskih slušalk ali ušesnih čepkov).
        - 2i1c) grelnike rok.
        - 2i1d) hrano in pijačo.
    - 2i2) Tekmovalci lahko uporabljajo kamere na tekmovalni postaji, po presoji WCA delegata, vendar veljajo spodaj opisane omejitve vse od začetka poskusa in dokler tekmovalec poskusa ne konča. Kazen za kršitev omejitve: diskvalifikacija poskusa (DNF).
        - 2i2a) Vsi zasloni kamer morajo biti zatemnjeni ali izven tekmovalčevega vidnega polja (glej [pravilo A5b](regulations:regulation:A5b)).
        - 2i2b) Tekmovalec ne sme biti v stiku (komunicirati) z nobeno aktivno kamero (npr. upravljati, držati, nositi). Izjema: tekmovalec lahko nosi kamero nameščeno na glavi, dokler je izven njegovega vidnega polja in je jasno, da z njo ne komunicira (razen, da jo nosi).
    - 2i3) Tekmovalec lahko ima v žepu mobilni telefon, dokler z njim drugače ne komunicira.
    - 2i4) Medtem ko tekmovalci tekmujejo, naj bi imeli izklopljena vsa obvestila na mobilnih telefonih, da s tem ne motijo tekmovanja.
- 2j) WCA delegat lahko diskvalificira tekmovalca iz določene discipline.
    - 2j1) Če je tekmovalec iz kakršnegakoli razloga diskvalificiran iz discipline, ni upravičen do nadaljnjih poskusov v tej disciplini.
        - 2j1a) Če je tekmovalec že začel z vsaj enim poskusom v krogu, preden je bil iz discipline diskvalificiran, se rezultati vseh preostalih poskusov v krogu zabeležijo kot DNF. Če tekmovalec še ni začel z nobenim poskusom (tj. nima rezultatov ali ima samo rezultate DNS), se rezultati ne zabeležijo.
    - 2j2) Če je tekmovalec diskvalificiran med potekom discipline, potem rezultati že končanih poskusov pred diskvalifikacijo ostanejo veljavni. Izjema: goljufija ali prevara (glej [pravilo 2k2a](regulations:regulation:2k2a)).
- 2k) Po presoji WCA delegata, je lahko tekmovalec diskvalificiran iz nekaterih disciplin (posamezne discipline, več disciplin ali vseh disciplin), če:
    - 2k1) se ne prijavi ali registrira pravočasno za tekmovanje.
    - 2k2) je osumljen goljufije ali prevare uradnih oseb tekmovanja.
        - 2k2a) WCA delegat lahko diskvalificira katerekoli sumljive rezultate.
    - 2k3) se obnaša na način, ki je nezakonit/nasilen/nespodoben/nevaren, ali namerno poškoduje objekte prizorišča ali osebno lastnino znotraj prizorišča.
    - 2k4) moti ali vznemirja druge med tekmovanjem.
    - 2k5) med tekmovanjem ne upošteva WCA Pravilnika.
    - 2k6) ne izpolnjuje zahtev discipline (npr. ne zna rešiti uganke). Tekmovalec ne sme tekmovati s pričakovanjem rezultata DNF ali namerno slabega rezultata.
- 2l) Tekmovalec je lahko diskvalificiran takoj ali po opozorilu, odvisno od narave in resnosti kršitve.
    - 2l1) Diskvalificiran tekmovalec ni upravičen do povračila morebitnih stroškov zaradi sodelovanja na tekmovanju.
- 2n) Tekmovalci lahko ustno izpodbijajo odločitev pri WCA delegatu.
    - 2n1) Pritožbe so dovoljene samo med tekmovanjem, v 30 minutah po dogodku spornega incidenta, ter pred začetkom kateregakoli naslednjega kroga discipline.
    - 2n2) WCA delegat mora rešiti sporni dogodek pred začetkom naslednjega kroga discipline.
    - 2n3) Tekmovalec mora sprejeti vse končne odločitve WCA delegata. Kazen: diskvalifikacija iz tekmovanja.
- 2s) Tekmovalci s posebnimi potrebami, katere jim morda preprečujejo upoštevanje enega ali več pravil WCA Pravilnika, lahko WCA delegata zaprosijo za posebne prilagoditve. Tekmovalci, ki zaprosijo za takšne prilagoditve, naj bi kontaktirali organizacijsko ekipo in WCA delegata vsaj dva tedna pred tekmovanjem.
- 2t) Vsak tekmovalec mora biti pred tekmovanjem seznanjen z WCA Pravilnikom in razumeti pravila.
- 2u) Tekmovalci morajo biti prisotni in pripravljeni tekmovati, takrat ko so poklicani za tekmovanje v določenem poskusu. Kazen: diskvalifikacija iz discipline.
    - 2u1) Izjema: Za tekmovalca, ki ni pravočasno prisoten za individualno načrtovani poskus (npr. poskus 3x3x3 optimalno, poskus 3x3x3 slepo več kock), se po presoji WCA delegata lahko upošteva njegova zavrnitev poskusa (DNS).
    - 2u2) Izjema: V tekmovalnem krogu s skupno časovno omejitvijo, lahko tekmovalec, ki prispe prepozno, tekmuje s skrajšano skupno časovno omejitvijo, po presoji WCA delegata.


## <article-3><puzzles><puzzles> 3. člen: Uganke

- 3a) Tekmovalci morajo za tekmovanje zagotoviti svoje lastne uganke.
    - 3a1) Tekmovalci morajo biti pripravljeni oddati svoje uganke v mešanje, takrat ko so za to poklicani (glej [pravilo 2u](regulations:regulation:2u)).
    - 3a2) Uganke morajo biti polno delujoče, tako da jih je možno normalno mešati.
    - 3a3) Poliedrske uganke morajo v rešenem stanju imeti takšno barvno shemo, da je barva na vsaki ploskvi edinstvena v primerjavi z ostalimi. Vsaka različica uganke mora imeti poteze, stanja in rešitve, funkcionalno enake originalni uganki.
    - 3a4) Uganke ne smejo imeti elektronskih delov (npr. možnosti Bluetooth ali Wi-Fi, motorjev, senzorjev, luči). Glej [pravilo 2i](regulations:regulation:2i).
- 3d) Uganke morajo imeti barvne dele, ki določajo barvno shemo uganke in morajo biti natančno eno od naslednjega: barvne nalepke, barvne ploščice, barvna plastika ali pobarvane/tiskane barve. Vsi barvni deli uganke morajo biti izdelani iz podobnega materiala.
    - 3d1) Za tekmovalce z medicinsko dokumentirano okvaro vida veljajo naslednje izjeme:
        - 3d1a) slepi tekmovalci lahko uporabljajo uganke s teksturami, z različnimi teksturami na različnih ploskvah. Vsaka ploskev naj ima različno barvo, ki bo v pomoč pri mešanju in sojenju.
        - 3d1b) tekmovalci z barvno slepoto, ki ne morejo razlikovati med potrebnim številom barv, lahko uporabljajo barvne dele z vzorci, če je bilo to izrecno odobreno v skladu s pravilom 2s. Vzorci so lahko iz nalepk ali narisani.
    - 3d2) Barve na barvnih delih morajo biti enobarvne, z enotno barvo na celotni ploskvi. Vsaka barva se mora jasno razlikovati od ostalih barv.
- 3h) Modifikacije ugank, ki spremenijo osnovni koncept uganke, niso dovoljene. Modificirane različice ugank so dovoljene le, če modifikacija tekmovalcu ne daje nobenih dodatnih informacij (npr. orientacija ali prepoznava koščkov) v primerjavi z nemodificirano različico iste uganke.
    - 3h1) Zaobljene uganke (tj. "pillowed") so dovoljene.
    - 3h2) Uganke, katerih barvna plastika je vidna v notranjosti uganke (npr. uganke z barvno plastiko, tj. "stickerless"), so dovoljene. To ne vključuje naslednjih ugank:
        - 3h2a) uganke s prozornimi deli, ki lahko razkrijejo več informacij o stanju na uganki. Izjema: prekrivna nalepka ali logotip (glej [pravilo 3l](regulations:regulation:3l)).
    - 3h3) Kakršnekoli modifikacije uganke s strani tekmovalca, ki povzročijo slabo reševanje, niso podlaga za dodatne poskuse.
    - 3h4) Za Clock so dovoljeni prirejeni "vložki" (enake oblike in velikosti kot običajni papirnati vložki), po presoji WCA delegata. Vložki morajo imeti jasno oznako 12. ure, ki se ujema z običajnimi vložki.
- 3j) Uganke morajo biti čiste in ne smejo imeti nobenih oznak, dvignjenih delov, poškodb ali drugih razlik, ki bistveno razlikujejo katerikoli njihov kos od podobnega kosa. Izjema: logotip (glej [pravilo 3l](regulations:regulation:3l)).
    - 3j1) Uganke so lahko obrabljene do razumne mere, po presoji WCA delegata.
    - 3j2) Definicija: dva kosa sta si podobna, če sta enake oblike in velikosti, ali če sta zrcalne oblike in enake velikosti.
    - 3j3) Valoviti deli ali deli s teksturami, kateri omogočajo razlikovanje orientacije kosov na otip, niso dovoljeni za discipline slepega reševanja.
- 3k) Ustreznost uganke naj bi pred uporabo na tekmovanju potrdil WCA delegat.
    - 3k1) Če se neustreznost uganke ugotovi med potekom kroga discipline, je tekmovalec ne sme več uporabljati in mora predložiti njeno zamenjavo.
    - 3k2) Kazen za izvedene poskuse z neustreznimi ugankami: diskvalifikacija poskusa (DNF). Veljajo naslednje izjeme:
        - 3k2a) če se neustreznost uganke ugotovi preden se zaključi krog discipline, se lahko po presoji WCA delegata, prizadeti rezultati v krogu nadomestijo z dodatnimi poskusi.
        - 3k2b) 3x3x3 slepo več kock: če se ugotovi, da katerakoli izmed ugank ni ustrezna, se lahko po presoji WCA delegata, posamezno uganko šteje kot nerešeno (brez diskvalifikacije celotnega poskusa).
- 3l) Uganka lahko ima logotip na barvnem delu. Če ga ima, lahko ima največ en barvni del z logotipom. Izjema: Za discipline slepega reševanja uganka ne sme imeti logotipa.
    - 3l1) Logotip mora biti nameščen na srednjem koščku. Izjeme za uganke, ki nimajo srednjih koščkov:
        - 3l1a) na Pyraminxu in 2x2x2 kocki je logotip lahko na kateremkoli koščku.
        - 3l1b) na Square-1 mora biti logotip na koščku srednje plasti.
    - 3l2) Logotip je lahko vtisnjen, vgraviran ali natisnjen na prekrivni nalepki.
- 3m) Dovoljene so vse znamke ugank in delov ugank, dokler so v skladu z vsemi pravili WCA Pravilnika.


## <article-4><scrambling><scrambling> 4. člen: Mešanje

- 4a) Mešalec izvaja mešalne algoritme na ugankah.
- 4b) Uganke morajo biti premešane z uporabo naključnih računalniško ustvarjenih mešalnih algoritmov.
    - 4b1) Ustvarjeni mešalni algoritmi ne smejo biti pregledani pred tekmovanjem in jih WCA delegat ne sme kakorkoli filtrirati ali izbrati.
    - 4b2) Mešalni algoritmi za določeno skupino morajo biti pred začetkom tekmovanja v tej skupini dostopni samo WCA delegatu, ter samo WCA delegatu in mešalcem skupine, dokler tekmovanje v skupini ni zaključeno. Izjema: Pri 3x3x3 optimalno tekmovalci prejmejo mešalne algoritme med krogom reševanja (glej [Člen E](regulations:article:E)).
        - 4b2a) Odgovoren WCA delegat tekmovanja lahko ostalim članom organizacijske ekipe omogoči dostop do mešalnih algoritmov prihodnjih skupin samo, če bo začasno nedosegljiv (npr. če sam tekmuje). V tem primeru mora ostalim omogočiti dostop do najmanjše možne količine mešalnih algoritmov.
    - 4b3) Specifikacija za mešalni program: uradni mešalni algoritem mora izbrati naključno stanje iz vseh možnih stanj, pri katerih sta potrebni vsaj 2 potezi do rešitve (enaka verjetnost za vsako stanje). Veljajo naslednji dodatki in izjeme:
        - 4b3a) za discipline slepega reševanja mora mešalni algoritem uganko naključno orientirati (enaka verjetnost za vsako orientacijo).
        - 4b3b) 2x2x2 kocka: za rešitev (naključnega) stanja so potrebne vsaj 4 poteze.
        - 4b3c) Skewb: za rešitev (naključnega) stanja je potrebnih vsaj 7 potez.
        - 4b3d) Square-1: za rešitev (naključnega) stanja je potrebnih vsaj 11 potez.
        - 4b3e) 5x5x5 kocka, 6x6x6 kocka, 7x7x7 kocka in Megaminx: dovolj veliko naključnih potez (namesto naključnega stanja), vsaj 2 potezi do rešitve.
        - 4b3f) Pyraminx: za rešitev (naključnega) stanja je potrebnih vsaj 6 potez.
    - 4b4) Vsak mešalni algoritem naj bi se uporabljal v časovnem okviru največ dveh ur. Ta časovni okvir se začne, ko se mešalni algoritem uporabi prvič.
- 4d) Mešalna orientacija:
    - 4d1) NxNxN kocke in Megaminx so premešane začenši z belo ploskvijo (če to ni mogoče, potem z najsvetlejšo ploskvijo) na vrhu in najtemnejšo sosednjo zeleno ploskvijo (če to ni mogoče, potem z najtemnejšo sosednjo ploskvijo) na sprednji strani.
    - 4d2) Pyraminx je premešan začenši z rumeno ploskvijo (če to ni mogoče, potem z najsvetlejšo ploskvijo) na spodnji strani in zeleno ploskvijo (če to ni mogoče, potem z najtemnejšo sosednjo ploskvijo) na sprednji strani.
    - 4d3) Square-1 je premešan začenši s temnejšo ploskvijo na sprednji strani (od dveh možnih mešalnih orientacij).
    - 4d4) Clock je premešan s katerokoli stranjo spredaj in 12. uro navzgor.
    - 4d5) Skewb je premešan začenši z belo ploskvijo (če to ni mogoče, potem z najsvetlejšo ploskvijo) na vrhu in zeleno ploskvijo (če to ni mogoče, potem z najtemnejšo sosednjo ploskvijo) spredaj-levo.
- 4f) Tekmovalni mešalni algoritmi morajo biti ustvarjeni z uporabo trenutno uradne različice uradnega WCA mešalnega programa (dostopen [na spletni strani WCA](https://www.worldcubeassociation.org/regulations/scrambles/)).
- 4g) Po mešanju uganke mora mešalec preveriti, ali je uganka pravilno premešana. Če je stanje uganke napačno, ga mora popraviti (npr. tako da reši uganko in znova uporabi mešalni algoritem).
    - 4g1) Izjema: pri 6x6x6 kocki, 7x7x7 kocki in Megaminxu po presoji WCA delegata ni potrebno popravljati premešanega stanja uganke.


## <article-5><puzzle-defects><puzzledefects> 5. člen: Okvare ugank

- 5a) Primeri okvar ugank vključujejo: odpadle dele, na mestu zavrtene dele in ločene vijake, pokrovčke ali nalepke.
- 5b) Če med poskusom reševanja pride do okvare uganke, se lahko tekmovalec odloči, ali okvaro popravi in poskus nadaljuje, ali poskus prekine.
    - 5b1) Če se tekmovalec odloči za popravilo okvare, mora popraviti le okvarjene dele. Za popravilo uganke se ne sme uporabljati orodij ali delov drugih ugank. Kazen: diskvalifikacija poskusa (DNF).
    - 5b2) Kakršnokoli popravilo uganke tekmovalcu ne sme dati prednosti pri reševanju. Kazen: diskvalifikacija poskusa (DNF).
    - 5b3) Dovoljena popravila:
        - 5b3a) če katerikoli košček izpade ali se premakne iz svojega položaja, ga lahko tekmovalec postavi nazaj.
        - 5b3b) če tekmovalec popravi uganko, vendar kasneje med reševanjem ugotovi, da je uganka nerešljiva, lahko razstavi in ponovno sestavi največ 4 koščke, tako da naredi uganko rešljivo.
        - 5b3c) če je uganka nerešljiva in jo je mogoče narediti rešljivo z vrtenjem enega samega kotnega dela, lahko tekmovalec popravi kotni del z vrtenjem kota na mestu, ne da bi pri tem razstavil uganko.
    - 5b4) Med fazo slepega reševanja (glej [pravilo B4](regulations:regulation:b4)) morajo biti vsa popravila izvajana slepo. Kazen: diskvalifikacija poskusa (DNF).
    - 5b5) Če so kateri deli uganke fizično ločeni ali niso v celoti nameščeni ob koncu poskusa reševanja, veljajo naslednja pravila:
        - 5b5a) če je prizadet eden ali več delov brez obarvanih ploskev, se uganka upošteva za rešeno.
        - 5b5b) če je prizadet en del z eno barvno stranjo, se uganka upošteva za rešeno.
        - 5b5c) če sta prizadeta dva ali več delov z eno barvno stranjo, se uganka upošteva za nerešeno (DNF).
        - 5b5d) če je prizadet eden ali več delov z več kot eno barvno stranjo, se uganka upošteva za nerešeno (DNF).
        - 5b5e) pravili [5b5c](regulations:regulation:5b5c) in [5b5d](regulations:regulation:5b5d) sta prednostni pred [5b5a](regulations:regulation:5b5a) in [5b5b](regulations:regulation:5b5b).


## <article-7><environment><environment> 7. člen: Okolica

- 7b) Gledalci morajo biti oddaljeni vsaj 1,5 metra od tekmovalnih postaj, ko se te uporabljajo.
- 7c) Osvetlitvi v tekmovalnem prostoru je potrebno posvetiti posebno pozornost. Osvetlitev naj bi bila nevtralna, tako da lahko tekmovalci zlahka razlikujejo med barvami na uganki.
- 7e) Tekmovalni prostor mora biti primeren za nekadilce (kajenje prepovedano).
- 7f) Tekmovalna postaja:
    - 7f1) Definicije:
        - 7f1a) Stackmat: merilnik časa "Speed Stack Stackmat" in njemu kompatibilna podlaga polne velikosti. Za merjenje časa je potrebno uporabiti merilnik Generation 2, Generation 3 Pro Timer, Generation 4 Pro Timer ali Generation 5 Pro Timer.
        - 7f1b) Podlaga: podlaga merilnika Stackmat.
        - 7f1c) Merilnik časa: merilnik časa Stackmat ali štoparica (za daljše poskuse).
        - 7f1d) Površina: ravna površina, na katero je postavljen Stackmat. Podlaga se šteje za del površine. Merilnik časa se ne šteje za del površine.
    - 7f2) Merilnik časa mora biti pritrjen na podlago in postavljen na površino, tako da je na strani podlage, ki je bližje tekmovalcu.
    - 7f3) Organizacijska ekipa lahko modificira merilnike časa, da so ti bolj odporni proti pogostim incidentom, tako da je gumbe težje pritisniti po naključju (npr. s pritrditvijo obročkov okoli gumbov) ali da je baterija trdneje pritrjena (npr. z oblazinjenjem baterijskega predelka).
    - 7f4) Generation 5 Pro Timer mora biti uporabljan v 2-pad načinu.
- 7h) Tekmovalni prostor naj bi imel vsaj en čakalni prostor za tekmovalce.
    - 7h1) Organizacijska ekipa lahko zahteva, da mora za tekmovanje poklican tekmovalec, ostati znotraj določenega čakalnega prostora, dokler ne zaključi vseh poskusov v krogu tekmovanja.
    - 7h2) Definicija: Čakalni prostor za tekmovalce je območje, kjer tekmovalci v skupini čakajo, da jih pokličejo na tekmovalno postajo.


## <article-9><events><events> 9. člen: Discipline

- 9a) WCA vodi tekmovanja reševanja mehanskih ugank, ki delujejo na principu skupine vrtečih delov, splošno znanih kot "mehanske uganke".
- 9b) Uradne WCA discipline so:
    - 9b1) 3x3x3 kocka, 2x2x2 kocka, 4x4x4 kocka, 5x5x5 kocka, 3x3x3 enoročno, Clock, Megaminx, Pyraminx, Skewb, in Square-1.
        - 9b1a) Format polnega kroga za te discipline: "Average of 5".
        - 9b1b) Format z rezom za te discipline: "Best of 2" rez pri "Average of 5".
    - 9b2) 6x6x6 kocka in 7x7x7 kocka.
        - 9b2a) Format polnega kroga za ti disciplini: "Mean of 3".
        - 9b2b) Format z rezom za ti disciplini: "Best of 1" rez pri "Mean of 3".
    - 9b3) 3x3x3 slepo, 4x4x4 slepo, 5x5x5 slepo.
        - 9b3a) Format polnega kroga za te discipline: "Best of 3".
        - 9b3b) Za te discipline WCA priznava tudi "Mean of 3" uvrstitve in rekorde, na podlagi rezultatov iz "Best of 3" krogov.
    - 9b4) 3x3x3 optimalno.
        - 9b4a) Format polnega kroga za to disciplino: "Best of X" (kjer je X 1 ali 2) ali "Mean of 3".
        - 9b4b) Format z rezom za to disciplino: "Best of 1" rez pri "Best of 2' ali "Best of X" (kjer je X 1 ali 2) pri "Mean of 3".
    - 9b5) 3x3x3 slepo več kock.
        - 9b5a) Format polnega kroga za to disciplino: "Best of X" (kjer je X 1, 2 ali 3).
        - 9b5b) Format z rezom za to disciplino: "Best of X" (kjer je X 1 ali 2) rez pri "Best of Y" (kjer je Y 2 ali 3, in Y > X).
- 9f) Rezultati kroga se merijo na naslednji način:
    - 9f1) Vsi merjeni rezultati nižji od 10 minut, razen pri 3x3x3 slepo več kock, se merijo in skrajšajo na najbližjo stotinko sekunde. Vsa merjena povprečja nižja od 10 minut se merijo in zaokrožijo na najbližjo stotinko sekunde.
    - 9f2) Vsi merjeni rezultati in povprečja višja od 10 minut, kot tudi vsi časi za rezultate pri 3x3x3 slepo več kock, se merijo in zaokrožijo na najbližjo sekundo (npr. x,49 postane x, x,50 postane x+1).
    - 9f4) Rezultat poskusa se zabeleži kot DNF (Did Not Finish), kadar je poskus diskvalificiran ali nerešen/nedokončan.
    - 9f5) Rezultat poskusa se zabeleži kot DNS (Did Not Start), kadar je tekmovalec upravičen do poskusa, vendar ga zavrne.
    - 9f6) V krogih formata "Best of X" je vsakemu tekmovalcu dodeljenih X poskusov. Najboljši rezultat teh poskusov določa uvrstitev tekmovalca v krogu.
    - 9f7) V krogih formata "Best of X" je DNF ali DNS najslabši možni rezultat.
    - 9f8) V krogih formata "Average of 5" je tekmovalcem dodeljenih 5 poskusov. Od teh 5 poskusov se odstranita najboljši in najslabši poskus, aritmetična sredina preostalih 3 poskusov pa določa uvrstitev tekmovalca v krogu.
    - 9f9) V krogih formata "Average of 5" se en DNF ali DNS šteje kot tekmovalčev najslabši rezultat v krogu. Če ima tekmovalec v krogu več kot en rezultat DNF in/ali DNS, je njegov rezultat povprečja v krogu DNF.
    - 9f10) V krogih formata "Mean of 3" so tekmovalcem dodeljeni 3 poskusi. Aritmetična sredina teh 3 poskusov določa uvrstitev tekmovalca v krogu.
    - 9f11) V krogih formata "Mean of 3" vsaj en tekmovalčev rezultat DNF ali DNS pomeni, da je njegov rezultat povprečja v krogu DNF.
    - 9f12) V krogih formata "Best of 3" se rezultati razvrstijo na podlagi najboljših rezultatov tekmovalcev. Za primerjavo rezultatov se uporabljajo:
        - 9f12a) pri časovno merjenih rezultatih je kot "boljši" definiran časovno krajši rezultat.
        - 9f12b) pri 3x3x3 optimalno je kot "boljši" rezultat definirana krajša dolžina rešitve.
        - 9f12c) pri 3x3x3 slepo več kock se rezultati razvrstijo na podlagi razlike števila rešenih ugank in števila nerešenih ugank, kjer je boljša večja razlika. Če je razlika manjša od 0 ali če je rešena samo 1 uganka, se poskus šteje za nerešen (DNF). Če tekmovalci dosežejo enak rezultat, se njihovi rezultati razvrstijo glede na skupni čas reševanja, pri čemer je boljši manjši doseženi čas. Če tekmovalci dosežejo enak rezultat in enak čas reševanja, se njihovi rezultati razvrstijo glede na število nerešenih ugank, pri čemer je boljše manj nerešenih ugank.
    - 9f13) V krogih formatov "Mean of 3" in "Average of 5" se rezultati razvrstijo na podlagi vrstnega reda povprečij tekmovalcev, kjer se kot "boljši" upošteva nižji zabeležen rezultat.
    - 9f14) Če v krogih formatov "Mean of 3" in "Average of 5" tekmovalci dosežejo enak rezultat povprečij, se njihovi rezultati razvrstijo glede na njihove najboljše poskuse v krogu, kjer se kot "boljši" upošteva nižji zabeležen rezultat.
    - 9f15) Tekmovalci, ki v krogu dosežejo enak rezultat, so uvrščeni na isto mesto v tem krogu.
- 9g) Format kroga z rezom je krog z "Best of X" fazo reza in zahtevano mejo reza (npr. "Best of 2" z zahtevano mejo 2 minuti). Če tekmovalec vsaj v enem od svojih poskusov faze reza izpolni zahtevano mejo, je upravičen do preostalih poskusov. Poskusi iz faze reza se upoštevajo naprej za polni format kroga.
- 9i) Rezultati uradnih WCA tekmovanj morajo biti navedeni na WCA svetovni uvrstitvi.
    - 9i1) WCA priznava naslednje vrste regionalnih rekordov: državni rekordi, celinski rekordi in svetovni rekordi.
    - 9i2) Vsi rezultati kroga se beležijo na zadnji koledarski datum tekmovanja v tem krogu. Če je regionalni rekord izboljšan večkrat na isti koledarski datum, se samo najboljši rezultat priznava kot nov regionalni rekord.
    - 9i3) Če se za disciplino spremeni WCA Pravilnik, obveljajo trenutni regionalni rekordi, dokler niso izboljšani v skladu z novim WCA Pravilnikom.
- 9j) Vsaka disciplina je lahko izvedena največ enkrat na tekmovanje.
- 9k) Vsi tekmovalci lahko sodelujejo na vseh disciplinah tekmovanja, razen v posebej odobrenih primerih s strani WCA Ekipe za najavo tekmovanj.
- 9l) Vsak krog discipline mora biti zaključen, preden se lahko začne katerikoli naslednji krog iste discipline.
- 9m) Discipline lahko imajo največ štiri kroge tekmovanja.
    - 9m1) Krogi z 99 ali manj tekmovalci lahko imajo največ dva nadaljnja kroga.
    - 9m2) Krogi z 15 ali manj tekmovalci lahko imajo največ en nadaljnji krog.
    - 9m3) Krogi z 7 ali manj tekmovalci ne morejo imeti nadaljnjih krogov.
- 9o) Krog formata z rezom se pri štetju števila krogov na disciplino upošteva kot en krog.
- 9p) Če ima disciplina več krogov, potem:
    - 9p1) mora biti med zaporednimi krogi iste discipline izločenih najmanj 25 % tekmovalcev.
    - 9p2) morajo biti tekmovalci, ki napredujejo v naslednji krog, določeni glede na uvrstitev (najboljših x tekmovalcev) ali dosežen rezultat (vsi tekmovalci z boljšim rezultatom od x) v prejšnjem krogu.
        - 9p2a) Za vsak krog morajo biti pogoji napredovanja objavljeni pred začetkom kroga in se naj ne bi spremenili po njegovem začetku. Spremembe morajo biti narejene po presoji WCA delegata, ki mora skrbno preučiti poštenost spremembe.
    - 9p3) če se kvalificirani tekmovalec umakne iz kroga tekmovanja, ga lahko nadomesti najbolje uvrščeni nekvalificirani tekmovalec iz prejšnjega kroga.
- 9s) Vsak krog vsake discipline mora imeti časovno omejitev (glej [pravilo A1a](regulations:regulation:A1a)).
- 9t) Če pride do kakršnihkoli sprememb rezultatov tekmovalca po koncu tekmovanja (npr. napaka pri vnašanju rezultatov, naknadna kazen), ki vplivajo do te mere, da tekmovalec naj ne bi napredoval v naslednji krog (ali mu ni bilo dovoljeno tekmovati v krogu), morajo biti odstranjeni vsi rezultati za nadaljnje kroge tega tekmovalca.
    - 9t1) Če zaradi tega krog ni več v skladu s [pravilom 9p1](regulations:regulation:9p1), se rezultati ostalih tekmovalcev ne smejo odstraniti.
    - 9t2) Če zaradi tega krog ni več v skladu s [pravili 9m1](regulations:regulation:9m1), [9m2](regulations:regulation:9m2) ali [9m3](regulations:regulation:9m3), se noben nadaljnji krog ne sme odstraniti.
    - 9t3) Če pride do kakršnekoli spremembe rezultata tekmovalca do te mere, da drug tekmovalec naj ne bi napredoval v naslednji krog, se rezultat drugega tekmovalca ne sme odstraniti.


## <article-10><solved-state><solvedstate> 10. člen: Rešeno stanje

- 10b) Upoštevano je samo stanje v mirovanju uganke, po ustavitvi merilnika.
- 10c) Na koncu reševanja je uganka lahko poljubno orientirana.
- 10d) Vsi deli uganke morajo biti nanjo fizično pritrjeni in v celoti nameščeni na svojih položajih. Izjema: glej [pravilo 5b5](regulations:regulation:5b5).
- 10e) Uganka je rešena, ko so vsi barvni deli ponovno sestavljeni, ter vsi deli poravnani v spodaj navedenih mejah:
    - 10e1) za vsaka dva sosednja dela uganke (npr. dve vzporedni, sosednji plasti kocke), ki sta zamaknjena za več kot je meja opisana v [pravilu 10f](regulations:regulation:10f), velja da je za rešitev uganke zahtevana ena dodatna poteza (glej "metrika obrata zunanjega bloka" v [12. členu](regulations:article:12)).
    - 10e2) če niso potrebne nobene dodatne poteze do rešenega stanja uganke, se upošteva za rešeno brez kazni.
    - 10e3) če je potrebna ena poteza do rešenega stanja uganke, se ta upošteva za rešeno s časovno kaznijo (+2 sekundi).
    - 10e4) če je potrebna več kot ena poteza do rešenega stanja uganke, se ta upošteva za nerešeno (DNF).
- 10f) Meje sprejemljivega odstopanja pri ugankah:
    - 10f1) NxNxN kocke: največ 45 stopinj.
    - 10f2) Megaminx: največ 36 stopinj.
    - 10f3) Pyraminx in Skewb: največ 60 stopinj.
    - 10f4) Square-1: največ 45 stopinj (U/D) ali 90 stopinj (/).
- 10h) Za uganke, ki niso navedene v tem členu, velja kot rešeno stanje to, kar je opredeljeno s splošno sprejetim ciljem uganke.
    - 10h1) Rešeno stanje Clocka je doseženo, ko vseh osemnajst notranjih kazalcev uric kaže na 12. uro.


## <article-11><incidents><incidents> 11. člen: Incidenti

- 11a) Incidenti vključujejo:
    - 11a1) nepravilno izvajanje postopkov discipline s strani uradnih oseb ali tekmovalcev.
    - 11a2) motnje ali prekinitve delovanja (npr. izpad električne energije, vklop sirene za nevarnost).
    - 11a3) okvare opreme.
- 11b) Če se zgodi incident, WCA delegat določi nepristransko in ustrezno ukrepanje.
- 11d) Če WCA Pravilnik ni povsem jasen, ali če incidenta ne pokrivajo pravila WCA Pravilnika, potem mora WCA delegat sprejeti odločitev na podlagi poštenega športnega obnašanja (glej tudi [pravilo 11e3](regulations:regulation:11e3)).
- 11e) Če se incident zgodi med poskusom reševanja, lahko WCA delegat tekmovalcu odobri dodatni poskus, kateri nadomesti poskus, med katerim je prišlo do incidenta. Da je tekmovalec lahko upravičen do dodatnega poskusa, se mora ustno ali pisno pritožiti sodniku in WCA delegatu v času incidenta, še preden konča poskus reševanja. Pritožba tekmovalcu ne zagotavlja dodatnega poskusa.
    - 11e1) Če je tekmovalcu odobren dodatni poskus, mora biti ta premešan z uporabo drugačnega mešalnega algoritma. Ta mešalni algoritem mora biti ustvarjen z uporabo trenutno uradne različice uradnega WCA mešalnega programa (glej [pravilo 4f](regulations:regulation:4f)).
    - 11e2) Če je tekmovalcu odobren dodatni poskus, naj bi ta bil opravljen takoj za nadomeščenim poskusom in mora biti oštevilčen s prvotno zaporedno številko poskusa.
    - 11e3) Če upravičenost do dodatnega poskusa zaradi incidenta ni povsem jasna, se tekmovalcu lahko odobri začasni dodatni poskus, kateri bo uporabljen le v primeru, če se kasneje ugotovi upravičenost do dodatnega poskusa (npr. po odločitvi WRC).
- 11f) Odločitve o incidentu so po presoji WCA delegata lahko podprte z video ali fotografsko analizo.
- 11g) WCA delegat mora zagotoviti, da so uradnim osebam in tekmovalcem za posvetovanje o morebitnih incidentih na voljo kopije pravil in smernic (npr. natisnjene, digitalne ali dostopne na spletu).
- 11h) V primeru resne kršitve [pravila 2k3](regulations:regulation:2k3) lahko WCA delegat od tekmovalca zahteva, da zapusti prizorišče tekmovanja, pri čemer upošteva resnost situacije in izbere najboljši možni postopek ukrepanja. Če tekmovalec tega noče storiti, se mora soočiti z morebitnimi disciplinskimi ukrepi WCA.


## <article-12><notation><notation> 12. člen: Notacija

- 12a) Notacija za NxNxN kocke:
    - 12a1) premiki ploskev (zunanja plast):
        - 12a1a) v smeri urinega kazalca, 90 stopinj: F (sprednja ploskev), B (zadnja ploskev), R (desna ploskev), L (leva ploskev), U (zgornja ploskev), D (spodnja ploskev).
        - 12a1b) v nasprotni smeri urinega kazalca, 90 stopinj: F', B', R', L', U', D'.
        - 12a1c) 180 stopinj: F2, B2, R2, L2, U2, D2.
    - 12a2) premiki zunanjega bloka (zunanja plast s priležnimi notranjimi plastmi). Za vsako od spodaj definiranih potez pomeni n skupno število plasti premikanja, v območju 1 < n < N (kjer je N število plasti uganke). Za implicitno vrednost plasti n = 2, se lahko n tudi izpusti. Premiki zunanjega bloka so:
        - 12a2a) v smeri urinega kazalca, 90 stopinj: nFw, nBw, nRw, nLw, nUw, nDw.
        - 12a2b) v nasprotni smeri urinega kazalca, 90 stopinj: nFw', nBw', nRw', nLw', nUw', nDw'.
        - 12a2c) 180 stopinj: nFw2, nBw2, nRw2, nLw2, nUw2, nDw2.
    - 12a4) obračanje (celotna uganka):
        - 12a4a) v smeri urinega kazalca, 90 stopinj: x (ista smer kot R ali L'), y (ista smer kot U ali D'), z (ista smer kot F ali B').
        - 12a4b) v nasprotni smeri urinega kazalca, 90 stopinj: x' (ista smer kot R' ali L), y' (ista smer kot U' ali D), z' (ista smer kot F' ali B).
        - 12a4c) 180 stopinj: x2, y2, z2.
    - 12a5) metrika obrata zunanjega bloka (OBTM) je definirana kot:
        - 12a5a) vsaka poteza kategorij "premiki ploskev" in "premiki zunanjega bloka" se šteje kot 1 poteza.
        - 12a5b) vsaka poteza kategorije "obračanje" se šteje kot 0 potez.
    - 12a6) metrika izvedbe obrata (ETM) je definirana kot: vsaka poteza kategorij "premiki ploskev", "premiki zunanjega bloka" in "obračanje" se šteje kot 1 poteza.
- 12c) Notacija za Square-1:
    - 12c1) premiki se izvajajo z eno od dveh najmanjših površin srednje plasti postavljeno na levi strani sprednje strani.
    - 12c2) (x, y) pomeni: obrat zgornje plasti x-krat za 30 stopinj v smeri urinega kazalca, obrat spodnje plasti y-krat za 30 stopinj v smeri urinega kazalca. x in y morata biti celi števili od -5 do 6 in ne moreta biti oba enaka 0.
    - 12c3) "/" pomeni: obrat desne polovice uganke za 180 stopinj.
    - 12c4) metrika za Square-1: (x, y) se šteje kot ena poteza, "/" se šteje kot ena poteza.
- 12d) Notacija za Megaminx (samo mešalna notacija):
    - 12d1) premiki ploskev:
        - 12d1a) v smeri urinega kazalca, 72 stopinj: U (zgornja ploskev).
        - 12d1b) v nasprotni smeri urinega kazalca, 72 stopinj: U' (zgornja ploskev).
    - 12d2) ostale poteze se izvajajo tako, da ostajajo trije koščki na mestu - na zgornji levi strani uganke:
        - 12d2c) obrat za 144 stopinj v smeri urinega kazalca celotne uganke, razen plasti treh zgornjih levih koščkov: R++ (navpična smer), D++ (vodoravna smer).
        - 12d2d) obrat za 144 stopinj v nasprotni smeri urinega kazalca celotne uganke, razen plasti treh zgornjih levih koščkov: R-- (navpična smer), D-- (vodoravna smer).
- 12e) Notacija za Pyraminx:
    - 12e1) uganka je orientirana tako, da je spodnja ploskev popolnoma vodoravna, sprednja ploskev pa obrnjena proti osebi, ki drži Pyraminx.
    - 12e2) v smeri urinega kazalca, 120 stopinj: U (zgornji 2 plasti), L (levi 2 plasti), R (desni 2 plasti), B (zadnji 2 plasti), u (zgornje oglišče), l (levo oglišče), r (desno oglišče), b (zadnje oglišče).
    - 12e3) v nasprotni smeri urinega kazalca, 120 stopinj: U' (zgornji 2 plasti), L' (levi 2 plasti), R' (desni 2 plasti), B' (zadnji 2 plasti), u' (zgornje oglišče), l' (levo oglišče), r' (desno oglišče), b' (zadnje oglišče).
- 12g) Notacija za Clock:
    - 12g1) uganka je orientirana tako, da je 12. ura na vrhu in spredaj poljubna stran.
    - 12g2) premaknjeni gumbi navzgor: UR (zgoraj desno), DR (spodaj desno), DL (spodaj levo), UL (zgoraj levo), U (oba zgoraj), R (oba desno), D (oba spodaj), L (oba levo), ALL (vsi).
    - 12g3) vrtenje kolesa ob dvignjenem gumbu in nato premik vseh gumbov navzdol: x+ (x obratov v smeri urinega kazalca), x- (x obratov v nasprotni smeri urinega kazalca).
    - 12g4) obrat uganke na nasprotno stran, tako da 12. ura ostane na vrhu, nato premik vseh gumbov navzdol: y2.
- 12h) Notacija za Skewb:
    - 12h1) uganka je orientirana tako, da so v celoti vidne tri ploskve, pri čemer je zgornja ploskev na vrhu.
    - 12h2) v smeri urinega kazalca, 120 stopinj: R (plast okoli najbolj oddaljenega vidnega spodnjega desnega oglišča), U (plast okoli najbolj oddaljenega vidnega zgornjega oglišča), L (plast okoli najbolj oddaljenega vidnega spodnjega levega oglišča), B (plast okoli najbolj oddaljenega skritega zadnjega oglišča).
    - 12h3) v nasprotni smeri urinega kazalca, 120 stopinj: R' (plast okoli najbolj oddaljenega vidnega spodnjega desnega oglišča), U' (plast okoli najbolj oddaljenega vidnega zgornjega oglišča), L' (plast okoli najbolj oddaljenega vidnega spodnjega levega oglišča), B' (plast okoli najbolj oddaljenega skritega zadnjega oglišča).


## <article-A><speedsolving><speedsolving> Člen A: Hitrostno reševanje

- A1) Pri poskusih hitrostnega reševanja se morajo upoštevati naslednji postopki.
    - A1a) Organizacijska ekipa mora za vsak krog uporabiti natančno eno vrsto časovne omejitve (časovna omejitev na poskus ali skupna časovna omejitev).
        - A1a1) Privzeta časovna omejitev je 10 minut za vsak poskus v krogu, vendar lahko organizacijska ekipa objavi višjo ali nižjo časovno omejitev na poskus. V tem primeru mora biti omejitev enaka za vse poskuse v krogu.
        - A1a2) Pri vseh disciplinah, razen pri 3x3x3 optimalno in 3x3x3 slepo več kock, lahko organizacijska ekipa določi skupno časovno omejitev. Skupna časovna omejitev mora veljati za vse poskuse v enem krogu (npr. 3 poskusi s skupno časovno omejitvijo 20 minut) ali za vse poskuse v kombinaciji krogov različnih disciplin. V tem primeru je časovna omejitev za posamezni poskus razlika skupne časovne omejitve in skupnega časa v dotedanjih poskusih, ki se štejejo v časovno omejitev (glej [pravilo A1a5](regulations:regulation:A1a5)). Krog lahko ima največ eno skupno časovno omejitev.
        - A1a3) Časovne omejitve za vse kroge disciplin morajo biti objavljene pred tekmovanjem in se naj ne bi spreminjale po začetku kateregakoli kroga, na katerega vplivajo. Spremembe morajo biti narejene po presoji WCA delegata, ki mora skrbno preučiti poštenost spremembe.
        - A1a4) Tekmovalec mora zaključiti vsak poskus reševanja, preden je dosežena časovna omejitev poskusa. Če tekmovalčev merilnik časa doseže časovno omejitev poskusa, sodnik takoj ustavi reševanje in zabeleži rezultat kot DNF. Izjema: 3x3x3 slepo več kock (glej [pravilo H1b1](regulations:regulation:H1b1)).
        - A1a5) Upoštevan čas v časovno omejitev poskusa, je bodisi rezultat po upoštevanju kazni (če rezultat ni bil DNF) ali porabljen čas pri reševanju (če je rezultat bil DNF).
    - A1b) Če je časovna omejitev za poskus višja od 10 minut, mora biti za merjenje časa uporabljena štoparica.
        - A1b1) Zraven štoparice mora biti uporabljen tudi Stackmat. Izjema: uporaba Stackmata ni obvezna pri disciplinah brez predogleda, kjer tekmovalec vnaprej pričakuje, da bo presegel čas 10 minut.
        - A1b2) Če je na voljo čas iz merilnika Stackmat, je to prvotno izmerjen čas. V nasprotnem primeru (npr. merilnik Stackmat ni deloval pravilno, je presegel 10 minut ali sploh ni bil uporabljen) je čas štoparice prvotno izmerjen čas.
    - A1c) Sodelujoč tekmovalec pri tekmovanju v disciplini mora biti sposoben izpolniti zahteve discipline (glej [pravilo 2k6](regulations:regulation:2k6)).
- A2) Mešanje:
    - A2a) ko je tekmovalec poklican za tekmovanje v krogu discipline, odda uganko v rešenem stanju mešalcu. Tekmovalec nato čaka v določenem čakalnem prostoru, dokler ni poklican za reševanje.
    - A2b) mešalec premeša uganko v skladu s predpisi [4. člena](regulations:article:4).
        - A2b1) Pri Square-1 lahko organizacijska ekipa v uganko vstavi tanek predmet, da prepreči izvajanje nenamernih potez pred začetkom poskusa. Če se uporabijo takšni predmeti, naj bi organizacijska ekipa to naznanila pred začetkom kroga.
    - A2c) ko mešalec začne mešati uganko, je tekmovalec ne sme videti dokler se ne začne faza predogleda.
        - A2c1) Mešalec čez premešano uganko položi pokrivalo, ki onemogoča tekmovalcem ali gledalcem, da bi videli katerikoli del uganke. Pokrivalo ostane čez uganko do začetka poskusa.
    - A2d) ko sodnik vzame uganko od mešalca, na kratko preveri ali je uganka temeljito premešana. Sodnik morebitne pomisleke poda mešalcu, ki nato izvede natančen pregled uganke.
        - A2d1) Mešalec ali pooblaščeni sodnik mora preveriti premešano uganko in podpisati (ali označiti z začetnicami) tekmovalni list, da potrdi uporabljen pravi mešalni algoritem in njegovo ujemanje s sliko (glej [pravilo 4g](regulations:regulation:4g)). Izjema: pri 6x6x6 kocki, 7x7x7 kocki in Megaminxu se lahko mešalec podpiše (ali označi z začetnicami) v potrditev, da je uganka dovolj premešana (glej [pravilo 4g1](regulations:regulation:4g1)).
    - A2e) sodnik postavi uganko na podlago v poljubni orientaciji in pri tem poskrbi, da ostane popolnoma pokrita.
        - A2e1) Tekmovalcu ni dovoljeno zahtevati določene orientacije uganke, sodnik pa ne sme vplivati na orientacijo na način, da položi uganko na podlago glede na poznavanje ali pričakovanje njenega stanja.
- A3) Predogled:
    - A3a) tekmovalec lahko ima predogled uganke na začetku vsakega poskusa.
        - A3a1) Tekmovalec ima na voljo največ 15 sekund, da izvede predogled uganke in začne z reševanjem.
    - A3b) sodnik pripravi merilnik časa, tako da ga vklopi in po potrebi ponastavi čas. Če je v uporabi Generation 5 Pro Timer, se mora sodnik prepričati, da je nastavljen v 2-pad načinu. Ločeno sodnik pripravi tudi štoparico za merjenje predogleda.
        - A3b1) Ko sodnik meni, da je tekmovalec pripravljen, ga vpraša "PRIPRAVLJEN?" ("READY?"). Tekmovalec mora biti pripravljen na začetek poskusa v roku ene minute, od trenutka ko je bil vprašan, sicer mu je po presoji sodnika poskus odvzet (DNS).
        - A3b2) Tekmovalec začne poskus s potrditvijo, da je pripravljen, sodnik pa odkrije uganko in začne meriti čas predogleda.
    - A3c) tekmovalec lahko med predogledom dvigne uganko.
        - A3c1) Tekmovalec med pregledom ne sme izvajati potez. Kazen: diskvalifikacija poskusa (DNF).
        - A3c2) Če deli uganke niso popolnoma poravnani, lahko tekmovalec poravna plasti, dokler odstopanja ostanejo v mejah [pravila 10f](regulations:regulation:10f).
        - A3c3) Tekmovalec lahko ponastavi merilnik časa pred začetkom reševanja.
        - A3c4) Če je organizacijska ekipa določila uporabo tankega predmeta v uganki pri Square-1 (glej [pravilo A2b1](regulations:regulation:A2b1)), lahko tekmovalec med predogledom odstrani predmet iz uganke.
    - A3d) na koncu predogleda tekmovalec položi uganko na podlago v poljubni orientaciji. Kazen za postavitev izven podlage: časovna kazen (+2 sekundi).
        - A3d2) Ko preteče 8 sekund predogleda, sodnik sporoči "8 SEKUND" (" 8 SECONDS").
        - A3d3) Ko preteče 12 sekund predogleda, sodnik sporoči "12 SEKUND" (" 12 SECONDS").
- A4) Začetek reševanja:
    - A4b) tekmovalec se s prsti dotakne na dotik občutljivih delov merilnika časa. Tekmovalčeve dlani morajo biti obrnjene navzdol in na strani merilnika, ki je bližje tekmovalcu. Kazen: časovna kazen (+2 sekundi).
        - A4b1) V trenutku ko začenja poskus, tekmovalec ne sme imeti fizičnega stika z uganko. Kazen: časovna kazen (+2 sekundi).
    - A4d) če je v uporabi merilnik časa Stackmat, naj bi tekmovalec držal roke na merilniku tako dolgo, dokler se na njem ne prižgi zelena lučka. Poskus reševanja začne tako, da umakne roke z merilnika (s čimer sproži merjenje časa).
        - A4d1) Tekmovalec mora začeti z reševanjem v 15 sekundah po začetku predogleda. Kazen: časovna kazen (+2 sekundi).
        - A4d2) Tekmovalec mora začeti z reševanjem v 17 sekundah po začetku predogleda. Kazen: diskvalifikacija poskusa (DNF).
        - A4d3) Če je v uporabi štoparica, sodnik zažene štoparico takoj, ko tekmovalec začne s poskusom.
    - A4e) časovne kazni pri začetku reševanja se seštevajo.
- A5) Med reševanjem:
    - A5a) med predogledom ali reševanjem uganke tekmovalec ne sme z nikomer komunicirati, razen s sodnikom ali WCA delegatom. Kazen: diskvalifikacija poskusa (DNF).
    - A5b) med predogledom ali reševanjem uganke tekmovalec ne sme imeti pomoči od nikogar ali od kateregakoli predmeta, razen podlage (glej tudi [pravilo 2i](regulations:regulation:2i)). Kazen: diskvalifikacija poskusa (DNF).
    - A5c) tekmovalec lahko drži uganko ob površini, da si tako pomaga upravljati z uganko (glej [pravilo 7f1d](regulations:regulation:7f1d)).
- A6) Konec reševanja:
    - A6a) tekmovalec odloži uganko preden ustavi reševanje, reševanje ustavi z ustavitvijo merilnika časa. Če je v uporabi štoparica, jo sodnik ustavi takoj, ko tekmovalec naredi opisan postopek.
        - A6a1) Kadar se uporablja štoparica kot edini merilnik časa, tekmovalec ustavi reševanje tako, da odloži uganko in obvesti sodnika, da je končal z reševanjem. Takoj ko tekmovalec to stori, sodnik ustavi štoparico.
        - A6a2) Kadar se uporablja štoparica kot edini merilnik časa, je privzeti signal tekmovalca za obvestilo sodniku, da odloži uganko in položi roke na površino z dlanmi navzdol. Tekmovalec in sodnik se lahko pred začetkom poskusa dogovorita za drugo ustrezno obvestilo.
    - A6b) tekmovalec je odgovoren za pravilno ustavitev merilnika časa Stackmat.
        - A6b1) Če se merilnik časa ustavi preden je tekmovalec rešil uganko, ter prikaže čas strogo manjši od 0,06 sekunde, se poskus nadomesti z dodatnim poskusom. Če WCA delegat ugotovi, da je bil merilnik časa namerno tako ustavljen, tekmovalec izgubi pravico do dodatnega poskusa.
        - A6b2) Če se merilnik časa ustavi preden je tekmovalec rešil uganko, ter prikaže čas 0,06 sekunde ali več, je poskus diskvalificiran (DNF). Izjema: če lahko tekmovalec dokaže, da merilnik časa ne deluje pravilno, lahko po presoji WCA delegata prejme dodatni poskus.
    - A6c) tekmovalec mora popolnoma izpustiti uganko, preden ustavi merilnik časa. Kazen: diskvalifikacija poskusa (DNF). Izjema: če po zaustavitvi merilnika in pred izpustitvijo uganke ni bila narejena nobena poteza, se po presoji sodnika lahko namesto tega dodeli časovna kazen (+2 sekundi).
    - A6d) tekmovalec mora ustaviti merilnik časa z obema rokama, položenima ravno na senzorje z dlanema navzdol. Kazen: časovna kazen (+2 sekundi).
    - A6e) po ustavitvi merilnika časa se tekmovalec ne sme dotakniti uganke ali narediti poteze na njej, vse dokler sodnik ne pregleda uganke.
        - A6e1) Kazen za narejeno potezo na uganki po ustavitvi merilnika časa: diskvalifikacija poskusa (DNF).
        - A6e2) Kazen za dotikanje uganke po ustavitvi merilnika časa brez narejene vsakršne poteze: časovna kazen (+2 sekundi). Izjema: če se tekmovalec v trenutku po ustavitvi merilnika na kratko dotakne uganke, ne da bi to vplivalo na njeno stanje, se lahko po presoji sodnika časovna kazen odpravi (glej [pravilo 11f](regulations:regulation:11f)).
    - A6f) tekmovalec ne sme ponastaviti merilnika časa, dokler tekmovalec in sodnik ne podpišeta tekmovalnega lista. Kazen: diskvalifikacija poskusa (DNF), po presoji sodnika.
        - A6f1) Če tekmovalec ponastavi merilnik časa, preden je rezultat v celoti zabeležen, sodnik ne sme zapisati rezultata iz spomina ali iz video ali fotografskega dokaza, temveč mora poskus diskvalificirati (DNF).
    - A6g) sodnik ugotovi, ali je uganka pravilno rešena. Pri tem se ne sme dotakniti uganke, preden se odloči o morebitni dodelitvi kazni za napačno poravnavo. Izjema: Pri Clocku je sodniku običajno potrebno dvigniti uganko, da preveri obe strani.
    - A6h) v primeru sporne situacije se na uganki ne smejo narediti poteze ali poravnave, preden se sporna situacija ne reši.
    - A6i) časovne kazni ob koncu reševanja se seštevajo.
- A7) Beleženje rezultata:
    - A7a) sodnik sporoči tekmovalcu dosežen rezultat.
        - A7a1) Če sodnik ugotovi, da je uganka pravilno rešena, sporoči "V REDU" ("OKAY").
        - A7a2) Če sodnik dodeli kakršnokoli kazen, sporoči "KAZEN" ("PENALTY").
        - A7a3) Če je rezultat DNF, sodnik sporoči "DNF".
    - A7b) sodnik zapiše rezultat na tekmovalni list in se podpiše zraven rezultata v potrditev, da je rezultat točen, celoten, pravilne oblike in jasno berljiv.
        - A7b1) Če so dodeljene kazni, sodnik zabeleži prvotni izmerjen čas prikazan na merilniku, skupaj z morebitnimi kaznimi. Oblika mora biti "X + T + Y = F", kjer X predstavlja vsoto časovnih kazni pri začetku reševanja, T predstavlja prikazan čas na merilniku ("prvotno izmerjen čas"), Y predstavlja vsoto časovne kazni ob koncu reševanja, F pa predstavlja končni rezultat (npr. 2 + 17,65 + 2 = 21,65). Če sta X ali Y enaka 0, se ta člena izpustita (npr. 17,65 + 2 = 19,65).
    - A7c) tekmovalec mora preveriti zapisan rezultat in se podpisati (ali označiti z začetnicami) na tekmovalni list v potrditev, da je rezultat točen, celoten, pravilne oblike in jasno berljiv. S tem je poskus končan.
        - A7c1) Če tekmovalec ali sodnik zavrne potrditev in podpis tekmovalnega lista, mora spor rešiti WCA delegat.
        - A7c2) Če tekmovalec poskus podpiše (ali kako drugače označi) preden ga je začel, mu je poskus odvzet in rezultat se šteje kot DNS.
        - A7c3) Če tekmovalec poskus podpiše (ali kako drugače označi) po začetku, vendar preden sodnik konča beleženje rezultata, se poskus šteje za nedokončanega (DNF).
        - A7c4) Tekmovalec naj ne bi podpisal poskusa, dokler sodnik ne zabeleži rezultata in ga podpiše. Tekmovalec je polno odgovoren, da oba s sodnikom podpišeta poskus. Če se kasneje, ko je sodnik že izročil tekmovalni list zapisnikarju (glej [pravilo A7f](regulations:regulation:A7f)), ugotovi manjkajoč eden ali oba podpisa, se poskus šteje za nedokončanega (DNF).
        - A7c5) Manjkajoče podpise, ugotovljene pred koncem tekmovanja, lahko doda sodnik in/ali tekmovalec, po presoji WCA delegata.
    - A7f) ko je tekmovalčev tekmovalni list za krog discipline popolnjen, ga sodnik izroči zapisnikarju.
    - A7g) po presoji WCA delegata se lahko incident ali kazen, ki jo povzroči neizkušenost novega tekmovalca, nadomesti z dodatnim poskusom.


## <article-B><blindfolded><blindfoldedsolving> Člen B: Slepo reševanje

- B1) Upoštevajo se standardni postopki hitrostnega reševanja, kot je opisano v [Členu A](regulations:article:A) (Hitrostno reševanje). Spodaj so opisana dodatna pravila, ki nadomeščajo ustrezna pravila v [Členu A](regulations:article:A).
    - B1a) Tukaj ni predogleda.
    - B1b) Tekmovalec si sam priskrbi prevezo za oči.
- B2) Začetek reševanja:
    - B2a) sodnik ponastavi merilnik(-e) kot v [pravilu A3b](regulations:regulation:A3b) in nakaže, da je pripravljen na tekmovalčev začetek poskusa (npr. pred tekmovalca postavi pokrivalo uganke, reče "PRIPRAVLJEN" ("READY"), z dvignjenim palcem). Tekmovalec mora poskus začeti v roku ene minute, drugače mu je po presoji sodnika poskus odvzet (DNS).
    - B2b) tekmovalec se s prsti dotakne na dotik občutljivih delov merilnika časa. Tekmovalčeve dlani morajo biti obrnjene navzdol in na strani merilnika, ki je bližje tekmovalcu. Kazen: časovna kazen (+2 sekundi).
    - B2c) v trenutku ko začenja poskus, tekmovalec ne sme imeti fizičnega stika z uganko ali pokrivalom uganke. Kazen: časovna kazen (+2 sekundi).
    - B2d) tekmovalec začne poskus reševanja z umikom rok z merilnika (s čimer sproži merjenje časa).
        - B2d1) Tekmovalec odstrani pokrivalo z uganke po zagonu merilnika.
    - B2e) če je zraven merilnika Stackmat v uporabi tudi štoparica, sodnik zažene štoparico takoj, ko tekmovalec začne s poskusom.
    - B2f) če je štoparica uporabljena kot edini merilnik, tekmovalec položi roke na mizo (namesto na merilnik Stackmat). Po potrditvi pripravljenosti, tekmovalec začne poskus z dvigom pokrivala. Sodnik zažene štoparico takoj, ko tekmovalec začne poskus.
- B3) Faza pomnjenja:
    - B3a) tekmovalec lahko dvigne uganko med fazo pomnjenja.
    - B3b) tekmovalec ne sme delati fizičnih zapiskov. Kazen: diskvalifikacija poskusa (DNF).
    - B3c) tekmovalec med fazo pomnjenja ne sme izvajati potez. Kazen: diskvalifikacija poskusa (DNF).
    - B3d) če deli uganke niso popolnoma poravnani, lahko tekmovalec poravna plasti, dokler odstopanja ostanejo v mejah [pravila 10f](regulations:regulation:10f) (glej [pravilo A3c2](regulations:regulation:A3c2)).
- B4) Faza slepega reševanja:
    - B4a) tekmovalec si nadene prevezo čez oči, da začne fazo slepega reševanja.
        - B4a1) Dokler tekmovalec ne izvede prve poteze na uganki, lahko odstrani prevezo z oči in se vrne v fazo pomnjenja.
    - B4b) tekmovalec ne sme izvajati potez na uganki, preden si popolnoma ne nadene preveze čez oči. Kazen: diskvalifikacija poskusa (DNF).
    - B4c) takoj ko tekmovalec izvede prvo potezo na uganki, mora sodnik zagotoviti, da je med tekmovalčevim obrazom in uganko ovira, ki preprečuje pogled na uganko (npr. list papirja ali kartona).
        - B4c1) V vseh primerih mora tekmovalec nositi prevezo za oči, tako da bi bil njegov pogled na uganko še vedno nemogoč, če ovira pogleda ne bi bila na mestu.
        - B4c3) Če se sodnik in tekmovalec predhodno dogovorita, lahko tekmovalec med fazo slepega reševanja postavi uganko za primeren predmet, ki preprečuje pogled na uganko (npr. notno stojalo, površino mize).
    - B4d) tekmovalec ne sme videti uganke v nobenem trenutku med fazo slepega reševanja. Kazen: diskvalifikacija poskusa (DNF).
- B5) Konec reševanja:
    - B5a) pri uporabi merilnika časa tekmovalec ustavi reševanje tako, da odloži uganko in nato ustavi merilnik.
    - B5b) pri uporabi štoparice tekmovalec ustavi reševanje tako, da odloži uganko in obvesti sodnika, da je končal z reševanjem. Takoj ko tekmovalec to stori, sodnik ustavi štoparico.
    - B5c) če se tekmovalec ne dotika uganke, lahko odstrani prevezo z oči, preden ustavi merilnik časa. Uganke se ne sme dotakniti do konca poskusa. Kazen za dotikanje uganke: diskvalifikacija poskusa (DNF).


## <article-C><one-handed><onehandedsolving> Člen C: Enoročno reševanje

- C1) Upoštevajo se standardni postopki hitrostnega reševanja, kot je opisano v [Členu A](regulations:article:A) (Hitrostno reševanje). Spodaj so opisana dodatna pravila, ki nadomeščajo ustrezna pravila v [Členu A](regulations:article:A).
    - C1b) Med reševanjem mora tekmovalec uporabljati samo eno roko za upravljanje uganke. Kazen: diskvalifikacija poskusa (DNF).
        - C1b2) Če pride do okvare uganke in se tekmovalec odloči, da jo bo popravil, mora to storiti samo z roko za reševanje. Kazen: diskvalifikacija poskusa (DNF).
        - C1b3) Če drugi deli tekmovalčevega telesa nenamerno in brez izvajanja potez pridejo v stik z uganko ali deli uganke, se to po presoji sodnika ne šteje za upravljanje uganke.
        - C1b4) Med poskusom tekmovalec lahko drži uganko ob površini, da si tako pomaga upravljati z uganko (glej [pravilo 7f1d](regulations:regulation:7f1d)).
    - C1c) Ko tekmovalec med poskusom začne uganko upravljati z eno roko, je ne sme več upravljati z drugo roko. Kazen: diskvalifikacija poskusa (DNF).


## <article-E><fewest-moves><fewestmovessolving> Člen E: Optimalno reševanje

- E2) Postopek za 3x3x3 optimalno:
    - E2a) sodnik razdeli mešalne algoritme in papir vsem tekmovalcem. Nato zažene štoparico in sporoči "ZAČNITE" ("GO").
        - E2a1) Preden se poskus začne, tekmovalec ne sme pisati na noben papir namenjen za poskus reševanja. Izjema: tekmovalec lahko napiše podatke za identifikacijo poskusa (glej [pravilo E2c1](regulations:regulation:E2c1)). Če to informacijo napiše pred začetkom poskusa na papir z mešalnim algoritmom, mora to obvezno napisati na hrbtno stran lista. Kazen za pisanje česarkoli drugega kot podatka za identifikacijo poskusa: diskvalifikacija poskusa (DNF).
    - E2b) vsak tekmovalec ima na voljo skupno 60 minut, da poišče in napiše rešitev.
        - E2b1) Sodnik naj bi po 55 minutah sporočil "ŠE 5 MINUT" ("5 MINUTES REMAINING") in po 60 minutah "KONEC" ("STOP").
    - E2c) po 60 minutah mora vsak tekmovalec sodniku oddati en list papirja z zapisano rešitvijo in podatki za identifikacijo poskusa.
        - E2c1) Podatki za identifikacijo poskusa so: ime tekmovalca, WCA ID ali registracijski ID tekmovanja (vsaj en podatek, lahko več), ter neobvezni podatki: ime tekmovanja, krog ali zaporedna številka poskusa. Kazen za oddano rešitev brez imena, WCA ID-ja ali registracijskega ID-ja tekmovanja: diskvalifikacija poskusa (DNF).
        - E2c2) Rešitev mora biti eno samo nedvoumno zaporedje potez, pri čemer je vsaka posamezna poteza zapisana v vrstnem redu. Kazen za dvoumno rešitev: diskvalifikacija poskusa (DNF).
        - E2c3) Tekmovalec naj bi jasno prečrtal vse poteze na papirju, ki niso del njegove predvidene rešitve.
        - E2c4) Tekmovalčeva rešitev mora vsebovati samo poteze, ki so natančno definirane kot notacija za 3x3x3 kocko v [pravilu 12a](regulations:regulation:12a), ter ne sme vsebovati nobenih simbolov ali kombinacij simbolov, ki tam niso posebej definirani. Kazen: diskvalifikacija poskusa (DNF).
        - E2c5) Tekmovalčeva rešitev se upošteva za pravilno, če na začetku rešeno uganko z uporabo mešalnega algoritma in nato zapisane rešitve spremeni ponovno v rešeno uganko. Kazen za nepravilno rešitev: diskvalifikacija poskusa (DNF).
    - E2d) tekmovalčev rezultat je število potez v njegovi rešitvi, izračunano z metriko obrata zunanjega bloka (glej [pravilo 12a5](regulations:regulation:12a5)).
        - E2d1) Tekmovalčeva rešitev ne sme preseči 80 potez (vključno s potezami obračanja), ko se izračuna z metriko izvedbe obrata (glej [pravilo 12a6](regulations:regulation:12a6)). Kazen: diskvalifikacija poskusa (DNF).
    - E2e) tekmovalčeva rešitev ne sme neposredno izhajati iz kateregakoli dela mešalnega algoritma. Kazen: diskvalifikacija poskusa (DNF), po presoji WCA delegata.
        - E2e1) WCA delegat lahko od tekmovalca zahteva, da pojasni namen vsake poteze v njegovi rešitvi, brez oziranja na mešalni algoritem. Če tekmovalec ne more podati ustrezne razlage, se poskus diskvalificira (DNF).
- E3) Tekmovalec lahko med poskusom uporablja naslednje predmete. Kazen za uporabo nedovoljenih predmetov: diskvalifikacija poskusa (DNF).
    - E3a) Papir (priskrbi sodnik) in svinčniki ali podobna pisala (priskrbi sodnik ali priskrbi sam).
    - E3b) 3x3x3 kocke (največ 3, priskrbi sam), kot je opisano v [3. členu](regulations:article:3).
    - E3c) Nalepke (priskrbi sam).
    - E3d) Štoparica ali ura (priskrbi sam) za spremljanje pretečenega časa, če to odobri WCA delegat.
    - E3e) Drugi neelektronski dodatki, ki ne dajejo nepoštene prednosti, po presoji WCA delegata (glej [pravilo 2i1](regulations:regulation:2i1)).
    - E3f) Orodja za odstranjevanje oznak (priskrbi sam), kot so korekturna tekočina, korekturni trak ali radirke.
- E4) WCA delegat se lahko odloči za objavo rešitev (npr. fotografija tekmovalnega lista ali prepis rešitve).


## <article-F><clock><clocksolving> Člen F: Reševanje Clocka

- F1) Upoštevajo se standardni postopki hitrostnega reševanja, kot je opisano v [Členu A](regulations:article:A) (Hitrostno reševanje). Spodaj so opisana dodatna pravila, ki nadomeščajo ustrezna pravila v [Členu A](regulations:article:A).
- F2) Sodnik položi premešano uganko na podlago v stoječem položaju.
    - F2a) Organizacijska ekipa lahko uveljavi uporabo stojala za uganko, da prepreči padec uganke pred začetkom poskusa. Če se uporabijo takšna stojala, naj bi organizacijska ekipa to naznanila pred začetkom kroga.
        - F2a1) Sodnik mora stojalo odstraniti s podlage takoj, ko tekmovalec z njega vzame uganko.
- F3) Ob koncu predogleda tekmovalec postavi uganko na podlago v stoječem položaju. Kazen: diskvalifikacija poskusa (DNF).
    - F3a) Tekmovalec ne sme spremeniti položaja nobenega gumba pred začetkom reševanja. Kazen: diskvalifikacija poskusa (DNF).


## <article-H><multiple-blindfolded><multipleblindfoldedsolving> Člen H: Slepo reševanje več kock

- H1) Upoštevajo se standardni postopki slepega reševanja, kot je opisano v [Členu B](regulations:article:B) (Slepo reševanje). Spodaj so opisana dodatna pravila, ki nadomeščajo ustrezna pravila v [Členu B](regulations:article:B).
    - H1a) Pred poskusom mora tekmovalec organizacijski ekipi sporočiti število ugank (vsaj 2), s katerimi želi poskusiti.
        - H1a1) Tekmovalcu ni dovoljeno spreminjati števila ugank, potem ko je njihovo število sporočil organizacijski ekipi.
        - H1a2) Tekmovalec lahko zahteva, da njegovo sporočeno število ugank ostane tajno, dokler vsi tekmovalci ne sporočijo svojih številk. Ko vsi tekmovalci sporočijo svoje številke, postanejo informacije javne (npr. tekmovalec lahko pred začetkom poskusa zahteva število kateregakoli drugega tekmovalca).
        - H1a3) Pred poskusom je potrebno premešane uganke postaviti na mizo v naključni orientaciji, ob tem da ostanejo popolnoma zakrite. Uganke naj bi bile razporejene v čim bolj kvadratni obliki (npr. 8 ugank naj bi bilo razporejenih v 2 vrstah s 3 ugankami in v 1 vrsti z 2 ugankama).
    - H1b) Če tekmovalec poskuša rešiti manj kot 6 ugank, mu je dodeljena časovna omejitev 10 minut pomnožena s številom ugank v poskusu, drugače je časovna omejitev 60 minut.
        - H1b1) Tekmovalec lahko kadarkoli signalizira konec poskusa. Če in ko je časovna omejitev dosežena, sodnik ustavi poskus in nato točkuje; časovna omejitev za poskus se šteje kot prvotno izmerjen čas.
    - H1d) Časovne kazni za uganke v poskusu se seštevajo.
    - H1e) Tekmovalec med fazo pomnjenja ne sme izvajati nobenih potez na eni ali več ugankah. Kazen: diskvalifikacija poskusa (DNF). Izjema: po presoji WCA delegata, se lahko te posamezne uganke upoštevajo za nerešene ob koncu poskusa, namesto diskvalifikacije celotnega poskusa.
- H2) Tekmovalec lahko priskrbi ravno prevleko (npr. podlago ali blago) za površino, po presoji WCA delegata. Če tekmovalec to želi, mora prošnjo sporočiti hkrati z oddajo števila ugank (glej [pravilo H1a](regulations:regulation:H1a)).
